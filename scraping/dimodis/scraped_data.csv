frag_title,frag_content,footnotes,sxolia,title,authors
Abstract,"Οι «αισώπειοι μύθοι» εισάγουν στην κλασική αρχαιότητα (6ος-5ος αι. π.Χ.) ένα νέο είδος με μεγάλη επίδραση στη μεταγενέστερη λογοτεχνία, τον διδακτικό μύθο. Αυτές οι σύντομες, αλληγορικές/διδακτικές και διασκεδαστικές ιστορίες με πρωταγωνιστές, συνήθως, ζώα με ανθρωπομορφικά χαρακτηριστικά αρχικά διαδόθηκαν προφορικά, όμως από την ελληνιστική εποχή (4ος αι. π.Χ.) και μετά γνώρισαν αλλεπάλληλες γραπτές επεξεργασίες και πλούσια μεταφραστική τύχη σε άλλες γλώσσες. Οι πρώτες δημώδεις μεταφράσεις εμφανίζονται στον 16ο αι. με μικρή χρονική απόσταση μεταξύ τους. Η πεζή, του Ανδρόνικου Νούκιου, σηματοδοτεί την απαρχή της έντυπης σταδιοδρομίας των νεοελληνικών Μύθων και η έμμετρη, του Γεώργιου Αιτωλού, φανερώνει τις μεγάλες δυνατότητες του δημώδους ποιητικού λόγου.",,,Αισώπου Μύθοι,"Νούκιος Ανδρόνικος, Αιτωλός Γεώργιος"
Εισαγωγή,"Ελάχιστα στοιχεία είναι γνωστά για τη ζωή του Αισώπου και αυτά χαρακτηρίζονται από μεγάλη ασάφεια και πολλές αντιφάσεις. Σύμφωνα με τις αρχαίες πηγές, πιθανότατα έζησε τον 7ο ή 6ο αιώνα π.Χ., από ’κει και πέρα όμως οι επιμέρους πληροφορίες της ζωής και της δράσης του κινούνται στον χώρο της ανεκδοτολογίας και του θρύλου. Η επικρατέστερη άποψη τον θέλει να κατάγεται από τη Φρυγία ή τη Σάμο –μολονότι, όπως και ένα άλλο εμβληματικό και αμφισβητούμενο, όσον αφορά την ιστορική του ύπαρξη, πρόσωπο της αρχαίας ελληνικής γραμματείας, τον Όμηρο, πολλές πόλεις τον διεκδικούν– και να αγοράζεται κάποια στιγμή ως δούλος από τον σάμιο φιλόσοφο Ξάνθο. Αυτά και πολυάριθμα περιστατικά της ζωής του, γνωστά ήδη από τον 5ο αιώνα π.Χ., τα οποία στη συνέχεια διογκώθηκαν και επενδύθηκαν με φανταστικά στοιχεία και πλασματικά γεγονότα (π.χ. η περιβόητη δυσμορφία του, η εξαιρετική ευφυΐα του, ο παράδοξος θάνατος του κ.ά.), συνιστούν τις ιστορίες που είναι ευρύτερα γνωστές ως «μυθιστόρημα του Αισώπου» (Πούχνερ & Λεντάρη 2007, 41) και οι οποίες γύρω στον 1ο μεταχριστιανικό αιώνα αποκρυσταλλώθηκαν γραπτά στο «βιογραφικό μυθιστόρημα» με τίτλο Βίος του Αισώπου, κείμενο που γνώρισε αλλεπάλληλες επεξεργασίες και μεγάλη επιτυχία κατά τη βυζαντινή περίοδο και την Τουρκοκρατία.
Βέβαια, η παγκόσμια αναγνώριση του Αισώπου και η τεράστια απήχησή του στη μεταγενέστερη λογοτεχνία δεν οφείλεται τόσο στον μυθιστορηματικό του βίο, αλλά προπαντός στους αποδιδόμενους –ήδη από την εποχή του– σε αυτόν μύθους, δηλαδή τις σύντομες, διασκεδαστικές και διδακτικές ιστορίες στις οποίες πρωταγωνιστούν κατά κανόνα ζώα με ανθρωπομορφικά χαρακτηριστικά. Η απόδοση αυτή έχει ξεσηκώσει μια μεγάλη φιλολογική συζήτηση για το κατά πόσο ο Αίσωπος «ήταν πράγματι ο “ευρετής” (ο επινοητής) των μύθων ή υπήρξε ο εμβληματικός αφηγητής τους» (Πούχνερ & Λεντάρη 2007, 41). Οι μελετητές θεωρούν σίγουρο ότι η παράδοση των διδακτικών μύθων με πρωταγωνιστές ζώα προϋπήρχε του Αισώπου και ήταν γνωστή σε ποιητές όπως ο Αρχίλοχος και ο Ησίοδος (και οι δύο έζησαν τον 7ο αι. π.Χ.), ωστόσο σήμερα είναι ευρύτερα αποδεκτό πως ο δούλος από τη Φρυγία υπήρξε ο πρώτος που απέσπασε τις αφηγήσεις αυτές από το ευρύτερο λογοτεχνικό πλαίσιο όπου συνήθως εντάσσονταν, καθιστώντας τες αυτόνομο λογοτεχνικό είδος και τον εαυτό του τον εισηγητή της διδακτικής μυθολογίας στον ελλαδικό χώρο. Είναι επίσης σίγουρο ότι δεν (κατ)έγραψε κανέναν από τους μύθους που κυκλοφορούν με το όνομά του, αλλά τους διηγούνταν προφορικά.
Η προφορική διάδοση των αισώπειων μύθων φαίνεται ότι πήρε μεγάλες διαστάσεις από την κλασική αρχαιότητα, επηρεάζοντας ακόμα και τη γραπτή παραγωγή συγγραφέων όπως ο Πλάτωνας, εντούτοις η πρώτη συναγωγή τους σε μια γραπτή συλλογή είναι δημιούργημα της ελληνιστικής περιόδου (4ος αι. π.Χ.) και οφείλεται στον αριστοτελικό φιλόσοφο και πολιτικό Δημήτριο τον Φαληρέα. Η συλλογή αυτή δεν σώζεται (παραδίδεται μόνον ο τίτλος της), μπορεί όμως να εικάσει κανείς ότι λειτούργησε κανονιστικά για τις μετέπειτα διευρυμένες και επαυξημένες «αισωπικές» συλλογές της αρχαιότητας (Παράσογλου 1993, 51). Αναντίρρητα σημαντικοί σταθμοί στην πρόσληψη του αισωπικού μύθου ως αυτόνομου λογοτεχνικού είδους στάθηκαν δύο έμμετρες διασκευές, η πρώτη χρονικά του θράκα απελεύθερου δούλου Φαίδρου (1ος αι. μ.Χ., Ρώμη) σε λατινική γλώσσα, και η δεύτερη στα ελληνικά από τον ιταλικής καταγωγής ελληνόφωνο Βάβριο ή Βαβρία, μάλλον τον 2ο μεταχριστιανικό αιώνα, στη Συρία. Και τα δύο έργα αργότερα μεταπλάστηκαν επανειλημμένα σε συναφείς συλλογές, όπου πλέον όχημα της αφήγησης έγινε ο πεζός λόγος, με τον οποίο ο αισωπικός μύθος έγινε διεθνώς γνωστός.
Από την πολύκλαδη και ενίοτε αλληλένδετη χειρόγραφη παράδοση των πεζών αισωπικών μύθων της ύστερης αρχαιότητας (βλ. Παράσογλου 1993, 50-65), τρεις είναι οι βασικές συλλογές μέσω των οποίων διασώθηκε –σε μεταγενέστερα βυζαντινά χειρόγραφα από τον 11ο αι. κ.ε.– ώς σήμερα το μεγαλύτερο μέρος τους: η συλλογή I ή Augustana, η συλλογή ΙΙ ή Vindobonensis και η συλλογή ΙΙΙα ή Accursiana, που πήραν τα ονόματά τους είτε από το βασικό χειρόγραφο στο οποίο διασώζονται (οι 2 πρώτες) είτε από τον πρώτο τους εκδότη (η τρίτη). Η τελευταία ονομάζεται και «Πλανούδεια», καθώς σε ορισμένα χειρόγραφά της το κείμενο του Βίου του Αισώπου που προηγείται των Μύθων αποδίδεται στον σημαντικό λόγιο και φιλόσοφο/θεολόγο του 13ου αι. μ.Χ. Μάξιμο Πλανούδη, η απόδοση όμως αυτή παραμένει αβέβαιη (Παράσογλου 1993, 61).
Με το κείμενο της συλλογής ΙΙΙ συντελείται η μετάβαση από τη χειρόγραφη στην έντυπη παράδοση των αισώπειων μύθων, δίχως ωστόσο η τελευταία να αντικαθιστά πλήρως την πρώτη. Οι μύθοι εκδίδονται για πρώτη φορά, μαζί με τον βίο του Αισώπου, στο Μιλάνο το 1479 ή 1480 από τον Bonus Accursius, ο οποίος χρησιμοποιεί τα (νέα) τυπογραφικά στοιχεία μιας πολύ σημαντικής φυσιογνωμίας στην ιστορία της ελληνικής τυπογραφίας, του Κρητικού Δημήτριου Δαμιλά, υπεύθυνου για το πρώτο ελληνικό βιβλίο που τυπώθηκε στην ίδια πόλη το 1476. Η έκδοση του Accursius περιλαμβάνει τους 147 από τους 148 μύθους της συλλογής ΙΙΙα και στα επόμενα χρόνια επαναλαμβάνεται, αυτούσια ή με απαλείψεις, από διάφορα εκδοτικά εγχειρήματα, μεταξύ των οποίων ξεχωρίζουν εκείνα του πληθωρικού ουμανιστή τυπογράφου Άλδου Μανούτιου (1505) και του Δαλματού Damian di Santa Maria (1525) στο βενετικό τυπογραφείο των αδελφών da Sabbio. Η εμπλοκή με τον Αίσωπο ονομάτων (Damian di Santa Maria, da Sabbio) που εκείνα τα χρόνια ασχολούνται ενεργά με την παραγωγή και διακίνηση του νεοεμφανιζόμενου νεοελληνικού λογοτεχνικού βιβλίου, σε συνδυασμό με τη μετάφραση του αρχαίου κειμένου σε πολλές ευρωπαϊκές (νεολατινικές ή όχι) γλώσσες και το ολοένα αυξανόμενο ενδιαφέρον για τη δημώδη γραμματεία, προαναγγέλλουν τη διασκευή των αισωπικών μύθων στη δημώδη γλώσσα, η οποία εμφανίζεται με μικρή καθυστέρηση.
Έτσι, η πρώτη μετάφραση των Μύθων στα νέα ελληνικά «προέρχεται από το μεγάλο πνευματικό κέντρο του ελληνισμού τον 16ο αιώνα, τη Βενετία,» (Παράσογλου 1993, 69) και με βάσιμες ενδείξεις αποδίδεται στον Κερκυραίο Ανδρόνικο Νούκιο (αρχές 16ου αι.-μετά το 1556), για τον οποίο οι διαθέσιμες βιογραφικές πληροφορίες είναι ελλιπείς. Πάντως, στην πολυδιάστατη δραστηριότητα του ανήσυχου αυτού αστού, που ανελίχθηκε κοινωνικά το 1537 λίγο πριν την οικογενειακή μετανάστευση στη Βενετία λόγω της καταστροφής της Κέρκυρας από τον τουρκικό στόλο (Κεχαγιόγλου 1999, 90), καταγράφονται αξιόλογες επιδόσεις επιμελητή και αντιγραφέα χειρογράφων στην υπηρεσία της βενετικής τυπογραφίας (μεταξύ 1541-1545) καθώς και διπλωματικές αποστολές ή/και μισθοφορικές υπηρεσίες στην Κεντρική και Δυτική Ευρώπη (1545/46-1547), με κατάληξη την επιστροφή και μόνιμη εγκατάσταση στην πατρίδα του μετά το 1550 – η τελευταία μαρτυρία για τη ζωή του είναι του 1556.
Στο νησί του ο Ανδρόνικος ολοκλήρωσε το τρίτο γνωστό του λογοτεχνικό έργο, την Τραγωδία εις την του Αυτεξουσίου αναίρεσιν (1551), παράφραση μιας ιταλικής θεατρικής αντιπαπικής σάτιρας σε αρχαΐζουσα γλώσσα, στην οποία μπολιάζονται λέξεις του εκκλησιαστικού ιδιώματος και σποραδικοί δημώδεις τύποι, γεγονός που σημειώνει μια γλωσσική εξέλιξη σε σχέση με το δεύτερο, τις αυστηρά αρχαΐζουσες ταξιδιωτικές Αποδημίες (1547), καρπό της διπλωματικής και μισθοφορικής του σταδιοδρομίας. Οπωσδήποτε, το σημαντικότερο και γλωσσικά πιο καινοτόμο έργο του είναι οι Αισώπου Μύθοι, έκδοση του 1543, η οποία ανατυπώθηκε επανειλημμένα ώς τα μέσα του 19ου αιώνα (βλ. τον κατάλογο στο Παράσογλου 1993, 72-77). Το βιβλίο περιέχει 150 συνολικά αισώπειους μύθους βασισμένους κυρίως (όχι όμως αποκλειστικά) στη βυζαντινή συλλογή ΙΙΙα ή «Πλανούδεια». Η συνεισφορά του Νούκιου στην υλοποίηση της έκδοσης είναι πολλαπλή και φαίνεται ότι εκτείνεται από την επιμέλεια ώς και τη μετάφραση, ίσως και την τελική επιλογή των μύθων. Η απόδοσή τους στη δημώδη δεν είναι απαλλαγμένη από μεταφραστικές αστοχίες, αποτέλεσμα της περιορισμένης ελληνομάθειας του Νούκιου αλλά και της δυναστείας του πρωτότυπου κειμένου, το οποίο αποδίδει συνήθως δουλικά, ενώ χαρακτηρίζεται και από ποικίλες επεμβάσεις ως προς το περιεχόμενο: αναχρονισμούς, συντμήσεις και αναπτύξεις, αντικατάσταση ή βελτίωση ορισμένων επιμυθίων κ.ά., που φανερώνουν (και) τη δημιουργική πλευρά της εργασίας του (Παναγιωτοπούλου 1993, 459-465). Όπως και να ’χει, ο πρωτοποριακός χαρακτήρας της έκδοσης είναι αναμφισβήτητος, αφού σηματοδοτεί την αρχή της έντυπης κυκλοφορίας του νεοελληνικού Αισώπου, και ίσως πρέπει να συνδεθεί με την τάση της απόδοσης αρχαιοελληνικών κειμένων στη λαϊκή γλώσσα με σκοπό την αναγέννηση του έθνους, που εκδηλώνεται στις αρχές του 16ου αιώνα στους κόλπους μιας ομάδας δραστήριων επτανησίων γύρω από τον κερκυραίο ουμανιστή Νικόλαο Σοφιανό (Δημαράς 2000, 116· Vitti 2003, 62).
Η δεύτερη νεοελληνική μετάφραση των Μύθων πραγματοποιείται λίγες δεκαετίες μετά την πρώτη βενετική έκδοση στο άλλο άκρο του ελληνόφωνου κόσμου, την Κωνσταντινούπολη, από έναν λόγιο κληρικό, τον Γεώργιο Αιτωλό (περ. 1525-1580), για τον οποίο δεν είναι γνωστό τίποτα πέρα από το ότι σπούδασε στην Πατριαρχική Μεγάλη του Γένους Σχολή, όπου ίσως διετέλεσε και διευθυντής (Μητσάκης & Αθήνη 2007, 41). Η μετάφραση του Αιτωλού παρέμεινε άγνωστη μέχρι το τέλος του 19ου αιώνα, όταν ο Σπυρίδωνας Λάμπρος το 1880 ανακάλυψε τυχαία στο Άγιο Όρος ένα χειρόγραφο, το Ιβήρων 152 (Α), που περιείχε, μεταξύ κάποιων εγκωμιαστικών ποιημάτων του Αιτωλού για ισχυρούς άνδρες της εποχής του, και μια έμμετρη μετάφρασή του των αισώπειων μύθων σε ομοιοκατάληκτα δίστιχα. Πηγή –αποκλειστική αυτή τη φορά– και αυτής της μετάφρασης είναι η συλλογή ΙΙΙα (Accursiana ή Πλανούδεια), ωστόσο οι μύθοι εδώ μειώνονται σε 144.
Οι νεοελληνικοί έμμετροι αισώπειοι μύθοι τυπώθηκαν για πρώτη φορά το 1896, και μάλιστα σε δύο διαφορετικές εκδόσεις· η πρώτη από τον Λάμπρο με βάση το προαναφερθέν χειρόγραφο, και η δεύτερη από τον γάλλο βιβλιογράφο και νεοελληνιστή Émile Legrand, ο οποίος βασίστηκε σε κάποιο άλλο, δυστυχώς χαμένο σήμερα, χειρόγραφο της Μονής Ιβήρων (Β), που του είχε εμπιστευτεί ο Sainte-Hilaire αλλά είχε αντιγραφεί από τον Emmanuel Miller. Όπως καταδεικνύουν οι παραπάνω εκδόσεις, στις οποίες παρατηρούνται ποιοτικές διαφορές ενδεικτικές της επιμελέστερης εργασίας του Legrand, η μετάφραση του Αιτωλού δεν στερείται λογοτεχνικής χάρης και είναι σε κάθε περίπτωση καλύτερη από αυτή του Νούκιου, υπεροχή που προφανώς οφείλεται στη στερεότερη αρχαιοελληνική παιδεία του κληρικού. Ανάμεσα στις αρετές της έμμετρης μετάφρασης, συγκαταλέγονται οι στιχουργικές και μετρικές δεξιότητες, η πετυχημένη ομοιοκαταληξία, οι εύστοχες συμπτύξεις ή αναπτύξεις της ιστορίας και, τέλος, η πιο στρωτή και δημωδέστερη γλώσσα (Παράσογλου 1993, 99). Είναι προφανές ότι η μετάφραση του Αιτωλού, η οποία αποτελεί άλλωστε την έναρξη των έμμετρων νεοελληνικών μεταμορφώσεων της αισώπειας παράδοσης –που πυκνώνουν στη συνέχεια (Γεωργίου 2007)– δικαιούνταν καλύτερη τύχη από αυτή που της επεφύλασσε η ιστορία της νεοελληνικής λογοτεχνίας, αν και η αξία της δείχνει να αναγνωρίζεται στη σύγχρονη εποχή (βλ. Knös στο Παράσογλου 1993, 100· πρβλ. Δημαράς 2000, 67).
Οι Μύθοι του Αισώπου αποτελούν μοναδικό παράδειγμα λογοτεχνικού κειμένου με καθολική αναγνώριση και υψηλή ανθεκτικότητα στο πέρασμα του χρόνου, χάρη στην πρωτεϊκότητά τους, η οποία τους επιτρέπει να ακροβατούν ανάμεσα σε διαφορετικά επίπεδα ύφους, λογοτεχνικά (και όχι μόνο) γένη και είδη (Κατσαδώρος 2013, 653). Η απήχησή τους δεν αποτυπώνεται μόνο στην παγκόσμια διάδοση των «αισώπειων συλλογών» σε νεότερες περιόδους (βλ., λ.χ., Katsadoros 2011), αλλά και στη διάχυσή τους σε κείμενα που γενικά απηχούν την αισωπική παράδοση. Αν περιοριστούμε στη δημώδη γραμματεία, που μας ενδιαφέρει άμεσα, θα εντοπίσουμε το νήμα αυτής της παράδοσης σε αρκετά κείμενα της ύστερης βυζαντινής περιόδου (14ος-15ος αι.) με ψυχαγωγικό, σατιρικό ή/και αλληγορικό χαρακτήρα, τα οποία είναι γνωστά ως «(μυθ)ιστορίες ζώων»: Διήγησις των τετραπόδων ζώων, Πουλολόγος, Συναξάριον του τιμημένου γαδάρου, Ο Οψαρολόγος, για να περιοριστούμε στα πιο απτά παραδείγματα. Ωστόσο, τη γοητεία του αισωπικού λόγου αντανακλούν αμεσότερα οι δύο δημώδεις μεταφράσεις του 16ου αιώνα, τις οποίες συμπεριέλαβε σε μια κοινή έκδοση ο καθηγητής Γ. Μ. Παράσογλου (1993), λαμβάνοντας για τον Αιτωλό υπόψη του τα δύο χειρόγραφα της Μονής Ιβήρων αλλά και ένα ακόμη, άγνωστο στους δύο προηγούμενους εκδότες, τον κώδικα 208 της Πατριαρχικής Βιβλιοθήκης Ιεροσολύμων (Γ), που περιέχει μόλις τέσσερις από τους «αιτώλειους» μύθους. Η ανθολόγηση που ακολουθεί αντλεί τα κείμενα από την έκδοση αυτή και περιέχει δεκαπέντε μύθους του Νούκιου και δέκα του Αιτωλού. Ορισμένοι μύθοι είναι κοινοί, προκειμένου να αναδειχθεί η διαφορά ανάμεσα στον πεζό και τον ποιητικό δημώδη λόγο, καθώς και ο προσωπικός τρόπος με τον οποίο διαχειρίζονται οι δύο μεταφραστές το ίδιο αφηγηματικό υλικό.","1476. = Πρόκειται για μια γραμματική, την Επιτομή των οκτώ του λόγου μερών του Κωνσταντίνου Λάσκαρη, που εκδόθηκε στο τυπογραφείο του Dionigi Paraviccino. Συμπτωματικά το έργο αυτό είναι και το πρώτο χρονολογημένο βιβλίο (1495) του Άλδου Μανούτιου, που αναφέρεται λίγο παρακάτω σε σχέση με τις αισώπειες εκδόσεις.",,Αισώπου Μύθοι,"Νούκιος Ανδρόνικος, Αιτωλός Γεώργιος"
Αισώπου Μύθοι του Ανδρόνικου Νούκιου: 1. Αετός και αλεπού,"Ένας αετός εκμεταλλεύεται τη ""φιλία"" που έχει επισυνάψει με μια αλεπού, η οποία μένει κοντά του, αρπάζοντας και τρώγοντας τα μικρά αλεπουδάκια. Οι κατάρες της αλεπούς, που δεν έχει άλλο τρόπο αντίδρασης, πιάνουν και έτσι ένα περιστατικό-πάθημα του αετού τής δίνει την ευκαιρία να τον ξεπληρώσει με το ίδιο νόμισμα, κατασπαράσσοντας τα ανήμπορα αετόπουλα. Στο επιμύθιο τονίζεται ότι η θεϊκή τιμωρία πέφτει βαριά σε όσους αδικούν τους φίλους τους.



Αρχή των μύθων του Αισώπου
1. Αετός και αλουπού




Αετός και αλουπού έκαμαν φιλίαν, και διά πλέον βεβαίωση
της φιλίας εγειτόνευαν. Και ο αετός έκαμε την φωλέαν του εις
δένδρον υψηλόν, η δε αλουπού σιμά εις το δένδρον, εις τα χόρ-
τα, έκαμεν τα αλουπόπουλα. Και μίαν των ημερών η αλουπού
υπήγε να βοσκήσει, και ο αετός ήλθε πεινασμένος και βλέπει τα
αλουπόπουλα μοναχά και παίρνει τα, και ομού με τα παιδιά του
τα αετόπουλα τα εκατάφαγεν. Η δε αλουπού, όταν εστράφη και
έμαθε το τι της έκαμεν ο αετός, δεν ελυπήθη τόσο διά τον θά-
νατον των παιδίων της, όσον ότι δεν ημπόρειε να του κάμει την
ανταμοιβήν, επειδή αυτή τετράποδος, και πώς να κυνηγήσει τα
πετούμενα δεν ημπόρειε· και διά τούτο έκαμνεν εκείνο οπού
κάθε μικρότερος κάμνει προς και μεγαλότερον, ήγουν εκαταρά-
τον τον εχθρόν της. Και εις ολίγες ημέρες τινές έψηναν κομμάτι
κρέας, και ο αετός άρπαξε το κρέας, και έτυχαν και ήταν εις το
κρέας κολλημένα κάρβουνα αναμμένα. Και επειδή ήφερε το
κρέας εις την φωλέαν του, άνεμος εφύσησε και άναψεν η φω-
λέα, και τα αετόπουλα ήταν άπτερα και έπεσον κάτω εις την
γην, και η αλουπού εμπρός εις τα μάτια του αετού υπήγεν και
τα εκατέφαγεν.

Ο μύθος θέλει να ειπεί ότι όσοι χαλούσι την φιλίαν, αγκαλά
και φύγουν από εκείνους οπού αδικούν, αλλά την του θεού δί-
κην και παίδευσιν δεν την θέλουν φύγει.","σιμά = κοντά (επίρρ.)
βοσκήσει, = φάει, τραφεί (αμτβ., προκ. για ζώα)
ομού = μαζί (επίρρ.)
εστράφη = επέστρεψε [στρέφομαι]
ανταμοιβήν = ανταπόδοση, αντίποινα
ήγουν = δηλαδή (σύνδ.)
εκαταρά- = καταράστηκε, ευχήθηκε να (του) συμβεί κακό [εκαταράτον, του ρ. καταρώμαι]
τινές = κάποιοι (αόρ. αντων.)
αγκαλά = αν και, μολονότι (εναντ. σύνδ. συνήθως με το και πριν ή μετά)
παίδευσιν = τιμωρία [η παίδευσις]","Ο ίδιος μύθος τοποθετείται και στην αρχή της ποιητικής μετάφρασης-ανθολόγησης του Αιτωλού (βλ. μύθο Αιτωλού, αρ. 1). Η σύγκριση των δύο μεταφράσεων, που ανθολογούνται εδώ, μας διαφωτίζει για τις διαφορές των δύο μεταφραστών τόσο σε γλωσσικό όσο και σε αφηγηματικό επίπεδο.

δεν ημπόρειε να του κάμει την ανταμοιβήν... δεν ημπόρειε (σειρ. 9-11): Το στοιχείο της αδυναμίας της αλεπούς να ανταποδώσει το κακό που της έκανε ο αετός λόγω του πλεονεκτήματός του να πετάει και να είναι απρόσιτος δεν θίγεται στην έμμετρη μετάφραση του Αιτωλού. Γενικά, ο Νούκιος ακολουθεί πιστότερα τα γεγονότα του αρχαίου κειμένου σε σχέση με τον Αιτωλό, τουλάχιστον σε αυτόν τον μύθο (βλ. και τα σχόλια στον μύθο του Αιτωλού, αρ. 1).

ο μύθος θέλει να ειπεί: Στερεότυπη έκφραση με την οποία εισάγεται το επιμύθιο, δηλαδή το ηθικό δίδαγμα της ιστορίας. Aνάλογη έκφραση είναι το ο μύθος δηλοί (βλ. λ.χ. τους μύθους 52 και 60), που αναπαράγει αυτολεξεί τη συνήθη εισαγωγή των επιμυθίων στην κύρια πηγή της μετάφρασης, τη συλλογή Accursiana, και δείχνει πως ο Νούκιος προσπάθησε να μείνει πιστός στο γράμμα του αρχαίου κειμένου. Και στον Αιτωλό υπάρχουν τέτοιες εκφράσεις, οι οποίες μάλιστα πρέπει να προσαρμοστούν στις απαιτήσεις του μέτρου.",Αισώπου Μύθοι,"Νούκιος Ανδρόνικος, Αιτωλός Γεώργιος"
Αισώπου Μύθοι του Ανδρόνικου Νούκιου: 3. Αλεπού και λιοντάρι,"Ο σύντομος αυτός μύθος παρουσιάζει την ιστορία μιας αλεπούς που αρχικά τρομοκρατείται στη θέα του λιονταριού, ωστόσο στη συνέχεια οι διαδοχικές τους συναντήσεις τής δίνουν τόσο θάρρος ώστε να πάει να του μιλήσει. Το επιμύθιο τονίζει την απομυθοποιητική δύναμη που έχει η (βαθμιαία) εξοικείωση με άγνωστες, άρα τρομακτικές, στην αρχή καταστάσεις.



3. Αλουπού και λεοντάριον



Αλουπού πώποτε δεν είδε λεοντάρι, και κατά τύχην το απά-
ντησε. Και όταν το είδε, εις το πρώτον ήλθε να αποθάνει από
τον φόβον της. Και πάλιν δευτέρα βολά το είδε και εφοβήθη,
πλην ουχ ωσάν το πρώτον. Και πάλιν το είδε τρίτη βολά και τό-
σον εθάρρεψεν, ότι υπήγε να του συντύχει.

Ο μύθος θέλει να ειπεί ότι η συνήθεια κάμνει τα φοβερά
πράγματα και τα καταφρονούμεν, όταν, λέγω, τα θεωρόμεν
πολλές βολές.","πώποτε = ουδέποτε, ποτέ (επίρρ.)
βολά = φορά
πλην ουχ ωσάν το πρώτον = όμως όχι σαν την πρώτη φορά
συντύχει. = μιλήσει [συντυχαίνω]
θεωρόμεν = βλέπουμε [θεωρώ ή θωρώ]",,Αισώπου Μύθοι,"Νούκιος Ανδρόνικος, Αιτωλός Γεώργιος"
Αισώπου Μύθοι του Ανδρόνικου Νούκιου: 18. Γέροντας και Θάνατος,"Μύθος ευτράπελου περιεχομένου, στον οποίο ένας γέρος κατάκοπος από ένα φορτίο με ξύλα επικαλείται τον Θάνατο για να του πάρει την ψυχή. Οι προσευχές του γέρου εισακούονται, όταν όμως ο Θάνατος παρουσιάζεται μπροστά του, ο συμπαθητικός γεράκος τού προτείνει να τον βοηθήσει στο κουβάλημα των ξύλων. Το επιμύθιο επιβεβαιώνει τους αναγνώστες/ακροατές ότι παρόλα τα βάσανά της η ζωή είναι πολύ γλυκιά και κανένας δεν θέλει να την αποχωριστεί.



18. Γέρων και Θάνατος



Εις ένα όρος είς γέρων έκοπτε ξύλα και έβαλέν τα εις τους
πλάτες τους. Και επειδή ήτον πολύς ο δρόμος και αγανάκτησεν,
έθεσε κάτω τα ξύλα και έκραζεν: «Ω Θάνατε, έλα και έπαρέ
με!» Και παρευθύς ήλθεν ο Θάνατος και λέγει του: «Διατί με
κράζεις;» Και ο γέρων του λέγει: «Κράζω σε διά να μου βοηθή-
σεις να φορτωθώ τα ξύλα.»

Ο μύθος λέγει ότι πας άνθρωπος αγαπά την ζωήν, και καλά
και εις μυρίες ανάγκες κράζει τον θάνατον και φαίνεται ότι
επεθυμά να αποθάνει, πλήν κάλλιον έχει πάντα την ζωήν παρά
τον θάνατον.","είς = ένας (αριθμ.)
έκραζεν: = φώναζε, καλούσε
παρευθύς = αμέσως (επίρρ.)
πας = κάθε (αντων.)
καλά = αν και, μολονότι (έκφρ. με το και)
μυρίες = άπειρες, αναρίθμητες [επίθ. μυρίος]
κάλλιον = καλύτερο, προτιμότερο","[πηγή: Wikimedia Commons] ""> Ερυθρόμορφη παράσταση (6ος αι. π.Χ.) της μεταφοράς του νεκρού Σαρπηδόνα από τους δίδυμους Θάνατο και Ύπνο καθώς ο Ερμής παρακολουθεί, Αρχαιολογικό Μουσείο Cerveteri, Ρώμη[πηγή: Wikimedia Commons] Ω Θάνατε: Προσωποποίηση του θανάτου, (δευτερεύοντος) θεού της ελληνικής μυθολογίας, δίδυμου αδελφού του Ύπνου. Οι αρχαίοι πίστευαν ότι μετέφερε τις ψυχές των νεκρών (αν και το καθήκον αυτό αναλάμβανε συχνά ο «Ψυχοπομπός» Ερμής) και τον απεικόνιζαν ως νέο, φτερωτό ή δίχως φτερά.",Αισώπου Μύθοι,"Νούκιος Ανδρόνικος, Αιτωλός Γεώργιος"
Αισώπου Μύθοι του Ανδρόνικου Νούκιου: 26. Ποντικοί και γάτα,"Το κυνήγι ανάμεσα στους ποντικούς και μια κατοικίδια γάτα έχει γίνει πολύ επικίνδυνο, γι’ αυτό οι πρώτοι αποφασίζουν να μην κυκλοφορούν σε συγκεκριμένες ζώνες του σπιτιού. Τότε η γάτα προσποιείται την πεθαμένη, εντούτοις η ειρωνική απάντηση ενός από τους ποντικούς δεν αφήνει κανένα περιθώριο για ευόδωση του σχεδίου της. Το επιμύθιο τονίζει την αρετή της σύνεσης, που προστατεύει τους ανθρώπους από επίβουλα σχέδια εναντίον τους.



26. Ποντικοί και κάτα



Εις ένα σπίτι ήσαν πολλοί ποντικοί και μία κάτα εδιέβη εκεί
και καθημέραν εκυνήγα. Και οι ποντικοί, επειδή ολιγόστευαν,
είπον ανάμεσόν τως: «Πλέον μην κατέβομεν, ότι όλοι θέλομεν
χαθεί. Και επειδή η κάτα εδώ δεν ημπορεί να ανεβεί, εμείς θέ-
λομεν γλιτώσει.» Η δε κάτα εβουλήθη της να τους εξεπατήσει,
και εγκρημνίστη από ένα ξύλο και εκαμώθη πως έναι νεκρά και
σκοτωμένη. Και είς από τους ποντικούς σκύπτει και λέγει της:
«Ω κυρά κάτα, αγκαλά και γένεις ωσάν ασκοτύμπανος, δεν έρ-
χομαι σιμά σου.»

Ο μύθος λέγει ότι και οι φρόνιμοι άνθρωποι, όταν γρικήσουν
εκείνους οπού τους γελούσιν ότι τους εργάζονται, πλέο δεν
τους πιστεύουν, αγκαλά και τους δείχνουν άλλο δι’ άλλο.","κάτα = γάτα
εδιέβη = πήγε [διαβαίνω]
θέλομεν = θα χαθούμε [θέλομεν χαθεί]
εβουλήθη = θέλησε, πήρε απόφαση [βούλομαι]
εκαμώθη = προσποιήθηκε, υποκρίθηκε [καμώνομαι]
είς = ένας (αριθμητ.)
αγκαλά και = ακόμη κι αν
ασκοτύμπανος = τύμπανο από ασκό
σιμά = κοντά (επίρρ.)
φρόνιμοι = συνετοί, μυαλωμένοι
γρικήσουν = καταλάβουν [γρικώ ή αγρικώ ή εγρικώ]
τους εργάζονται, = μηχανορραφούν εναντίον τους","Ο μύθος πραγματεύεται ένα από τα πιο αγαπημένα θέματα διάφορων βυζαντινών και πρώιμων νεοελληνικών κειμένων, καθώς και τραγουδιών της προφορικής παράδοσης, το ""παιχνίδι"" γάτας και ποντικού (βλ. σχετικά το επίμετρο της έκδ. Ο Κάτης και ο μποντικός, επιμ. Cristiano Luciani, Ινστιτούτο Νεοελληνικών Σπουδών, 2011, σ. 41-106).

και εκαμώθη πως έναι νεκρά και / σκοτωμένη (σειρ. 6-7): Παρόμοιο είναι το τέχνασμα της γάτας στο, αισώπειας έμπνευσης, ανώνυμο δημώδες ποίημα του 15ου αι. Ο κάτης και ο μποντικός (ή οι ποντικοί, βλ. προηγούμενο σχόλιο), όπου προσποιείται όχι την πεθαμένη αλλά την ετοιμοθάνατη στους (δήθεν) φίλους της ποντικούς και εντέλει πετυχαίνει, σε αντίθεση με τον παρόντα μύθο, τον στόχο της.

Μπορούμε, ακόμα, να παρατηρήσουμε ότι το ίδιο τέχνασμα του φαινομενικού θανάτου προς εξασφάλιση της λείας αποδίδεται σ’ ένα άλλο ζώο, παραδοσιακό σύμβολο της δολιότητας και της πονηριάς, την αλεπού, στη δημώδη ποιητική επεξεργασία του εξαιρετικά δημοφιλούς Φυσιολόγου (15ος αι.).",Αισώπου Μύθοι,"Νούκιος Ανδρόνικος, Αιτωλός Γεώργιος"
Αισώπου Μύθοι του Ανδρόνικου Νούκιου: 43. Βοσκός και θάλασσα,"Ο μύθος παρουσιάζει την ιστορία ενός βοσκού και την αποτυχημένη απόπειρά του να γίνει έμπορος, αφού κατά τη διάρκεια του πρώτου του ταξιδιού μια φοβερή θαλασσοταραχή αναγκάζει το πλήρωμα να ξεφορτωθεί όλα τα εμπορεύματα –μαζί και τους δικούς του χουρμάδες– προκειμένου να γλιτώσει. Μετά από κάποιο καιρό η θαλάσσια γαλήνη, η οποία γοητεύει τους φίλους του βοσκού, αναγκάζει τον τελευταίο να κάνει το πικρόχολο σχόλιο ότι η θάλασσα αναπαύεται, επειδή θέλει να φάει χουρμάδες. Το νόημα του μύθου αφορά εκείνους που μαθαίνουν από τα παθήματά τους.



43. Βοσκός και θάλασσα



Βοσκός έβοσκε πρόβατα και, διαβαίνοντας την παραθαλασ-
σίαν, έτυχε και ήτον γαλήνη μεγάλη. Λοιπόν επεθύμησε να τα-
ξιδεύσει ως πραγματευτής, και επούλησεν τα πρόβατα και αγό-
ρασε φοινίκια. Όμως εμπήκεν εις καράβι και έπλεε. Και έλαχε
χειμώνας τόσος, ότι έριξαν όλα τα φοινίκια εις την θάλασσαν
και μετά βίας έγλισαν. Και εις ολίγας ημέρας ο βοσκός επεριπά-
τειε με τινάς άλλους εις την παραθαλασσίαν, και έλαχε πάλιν
γαλήνη, και εθαύμαζαν πολλά. Και ο βοσκός είπεν: «Ως φαίνε-
ται, η θάλασσα πεθυμά να φάγει φοινίκια και διά τούτο φαίνε-
ται ότι αναπεύεται.»

Ο μύθος λέγει ότι ό,τι και αν παθαίνει ο άνθρωπος όλα τα
μαθαίνει.","διαβαίνοντας = περνώντας
παραθαλασ- = παραλία, περιγιάλι [η παραθαλασσία]
πραγματευτής, = έμπορος
φοινίκια. = χουρμάδες
έγλισαν. = γλίτωσαν, ξέφυγαν [γλίω, ως αμτβ.]
πολλά. = πολύ (επίρρ.)","[πηγή: Wikimedia Commons] ""> Αποξηραμένοι χουρμάδες[πηγή: Wikimedia Commons] φοινίκια: Πρόκειται για τον καρπό του «φοίνικα του δακτυλοφόρου», δέντρου που φύεται στη μεσογειακή Αφρική, το Ισραήλ κ.α., προπαντός στο δέλτα των ποταμών Τίγρη και Ευφράτη. Επίσης, φοίνικες φύτρωναν σε πολλές περιοχές της αρχαίας Ελλάδας, όμως δεν ωρίμαζαν οι καρποί τους. Σήμερα ο καρπός είναι γνωστός ως χουρμάς και ανήκει στην κατηγορία των βρώσιμων ξηρών καρπών/φρούτων.

Το διδακτικό μήνυμα του επιμυθίου συμπυκνώνεται σήμερα στη λακωνικότατη έκφραση «το πάθημα μάθημα», που εκσυγχρονίζει γλωσσικά την αρχαία έκφραση «ο παθός μαθός».",Αισώπου Μύθοι,"Νούκιος Ανδρόνικος, Αιτωλός Γεώργιος"
Αισώπου Μύθοι του Ανδρόνικου Νούκιου: 48. Αγριόχοιρος και αλεπού,"Ένας αγριόχοιρος που τροχίζει, δίχως να υπάρχει προφανής λόγος, τα δόντια του κάτω από ένα δέντρο προκαλεί την απορία μιας αλεπούς, στην οποία δίνεται η απάντηση ότι η πράξη αυτή είναι προληπτική. Το επιμύθιο τονίζει την αξία της σωστής προετοιμασίας για την αντιμετώπιση μελλοντικών κινδύνων.



48. Αγριόχοιρος και αλουπού



Είς αγριόχοιρος έστεκε εις ένα δένδρον κάτωθεν και ετρόχα
τα δόντια του. Και η αλουπού τον είδε και λέγει του: «Διατί
τροχάς τα δόντια σου, επειδή καμίαν ανάγκην τώρι δεν έχεις;»
Και ο αγριόχοιρος λέγει ότι δεν το κάμνει εύκαιρα, «Ότι, αν
μου λάχει κίνδυνος, να μη κάθομαι τότε να τροχώ τα δόντια,
μάλιστα να τα έχω παρέτοιμα.»

Ο μύθος λέγει ότι πρέπει να ορδινιαζόμεσθεν, πριν να μας
πλακώσει ο κίνδυνος.","Είς = ένας (αριθμ.)
ετρόχα = ακόνιζε [τροχώ]
τώρι = τώρα (επίρρ.)
εύκαιρα, = άσκοπα, μάταια (επίρρ.)
Ότι, = επειδή, γιατί (αιτιολ. σύνδ.)
ορδινιαζόμεσθεν, = (προ)ετοιμαζόμαστε [ορδινιάζομαι]","Ο ελληνικός λαός χρησιμοποιεί σήμερα την εξής παροιμία (ή γνωμικό), για να τονίσει την αξία της έγκαιρης μέριμνας για κάτι που ενδέχεται να συμβεί: «Των φρονίμων τα παιδιά πριν πεινάσουν μαγειρεύουν».",Αισώπου Μύθοι,"Νούκιος Ανδρόνικος, Αιτωλός Γεώργιος"
Αισώπου Μύθοι του Ανδρόνικου Νούκιου: 52. Λαγοί και βατράχια,"Η γενική συνέλευση των λαγών καταλήγει στην απόφασή τους να αυτοκτονήσουν διά πνιγμού σε μια λίμνη, επειδή έτσι θα απαλλαγούν μία και καλή από τους ποικίλους κινδύνους-θανάσιμους εχθρούς της καθημερινότητάς τους. Η μεγάλη φασαρία που προκαλούν με τον συνωστισμό τους παρακινεί τους βατράχους να βουτήξουν στα νερά, πράγμα που ερμηνεύεται ως πράξη ύστατης δειλίας και ματαιώνει εντέλει την επικείμενη αυτοκτονία των λαγών. Το νόημα είναι ότι οι βασανισμένοι άνθρωποι παρηγορούνται από τη μεγαλύτερη δυστυχία των άλλων.



52. Λαγοί και βαθράκοι



Οι λαγοί εσυνάχθησαν ομού και έκλαιγαν την ζωήν τους, πως
έναι επικίνδυνος και πάντοτε στέκουν με φόβον, επειδή και από
ανθρώπους και από αετούς και από σκύλους και από άλλων
πολλών ζώων φθείρονται. Όμως είπον: «Κάλλιον έναι να απο-
θάνομεν όλοι μία βολά, παρά εις όλην μας την ζωήν να έχομεν
φόβον», και πάντες εκίνησαν να υπάσιν εις την λίμνην να πνι-
γούσιν. Και οι βαθρακοί οπού ήσαν εις το χείλος της λίμνης,
όταν εγρίκησαν τον δρόμον των λαγών, παρευθύς απήδησαν εις
την λίμνην. Και είς εκ τους λαγούς, ο φρονιμότερος, λέγει: «Ω
φίλοι, σταθείτε και μην κάμετε κακόν του εαυτού μας, επειδή
θωρείτε και άλλα ζώα δειλότερα από εμάς.»

Ο μύθος δηλοί ότι εκείνοι οπού δυστυχούσι παρηγορούνται
από άλλους οπού πάσχουν χειρότερα.","ομού = μαζί (επίρρ.)
φθείρονται. = θανατώνονται, καταστρέφονται
Κάλλιον = καλύτερο
βολά, = φορά
βαθρακοί = βάτραχοι
εγρίκησαν = άκουσαν, κατάλαβαν [γρικώ ή αγρικώ ή εγρικώ]
δρόμον = τρέξιμο
παρευθύς = αμέσως (επίρρ.)
είς = ένας (αριθμ.)
φρονιμότερος, = συνετότερος, πιο μυαλωμένος
θωρείτε = βλέπετε [θωρώ ή θεωρώ]
δηλοί = φανερώνει [δηλώ]","άλλα ζώα δειλότερα από εμάς: Μεταξύ των ποικίλων συμβολισμών που αποδίδονται από την αρχαιότητα κ.ε. στον λαγό (βλ. λ.χ. τον Φυσιολόγο), ίσως ο πιο γνωστός και ανθεκτικότερος στον χρόνο είναι η δειλία, αντίληψη που σήμερα αποτυπώνεται στην έκφραση «φοβάται σαν λαγός».",Αισώπου Μύθοι,"Νούκιος Ανδρόνικος, Αιτωλός Γεώργιος"
Αισώπου Μύθοι του Ανδρόνικου Νούκιου: 60. Ελάφι και αμπέλι,"Ένα κυνηγημένο ελάφι γλιτώνει προσωρινά καλύπτοντας τον εαυτό του πίσω από ένα αμπέλι, προδίδεται όμως από τη λαιμαργία του και αποκαλύπτεται τρώγοντας όλα τα φύλλα του αμπελιού, με αποτέλεσμα να θανατωθεί από τους κυνηγούς. Ο μύθος μάς διδάσκει ότι δεν πρέπει να είμαστε αχάριστοι σε όσους μας ευεργετούν.



60. Λάφι και αμπέλιον



Το λάφι από τους κυνηγούς έφευγεν και εκρύπτη εις αμπέλι.
Και όταν απέρασαν οι κυνηγοί, το λάφι ενόμιζεν ότι έγλισεν.
Άρχισε να τρώγει εκ τα φύλλα της αμπέλου και, επειδή ανακά-
τωνε τα φύλλα, εστράφησαν οι κυνηγοί και είδασι το λάφι και
το εδόξεψαν. Λοιπόν αποθνήσκοντας έλεγεν ότι: «Δίκαια έπα-
θα, διότι δεν έπρεπε να αδικήσω εκείνην οπού με εφύλαγεν.»

Ο μύθος δηλοί ότι όσοι αδικούσιν εκείνους οπού τους ευερ-
γετούσιν, ο θεός τους κολάζει.","λάφι = ελάφι
έγλισεν = γλίτωσε, ξέφυγε [γλίω, ως αμτβ.]
εστράφησαν = γύρισαν το κεφάλι [στρέφομαι]
εδόξεψαν. = τόξευσαν, πλήγωσαν με βέλος [δοξεύω]
δηλοί = φανερώνει [δηλώ]
κολάζει. = τιμωρεί","Η αποστροφή αυτή του ελαφιού προς τον εαυτό του –αλλά και προς τους αναγνώστες/ακροατές–, που υπάρχει και στο αρχαίο κείμενο, επιβεβαιώνει το δίκαιο της τιμωρίας που υπέστη λόγω της άδικης πράξης του. Επιπλέον, αποτελεί πιο άμεση/ομαλή μετάβαση στο επιμύθιο που ακολουθεί. Παρόμοια αυτοσχόλια απαντούν σποραδικά και σε άλλους μύθους (βλ. λ.χ. μύθο Νούκιου, αρ. 106 και μύθο Αιτωλού, αρ. 124).

Παρόμοιο είναι και το πνεύμα ενός αρχαίου ρητού με ισχύ ακόμη και σήμερα, το οποίο μπορεί να αποδοθεί ως «κανένας χειρότερος εχθρός από εκείνον που έχει ευεργετηθεί και είναι αχάριστος».",Αισώπου Μύθοι,"Νούκιος Ανδρόνικος, Αιτωλός Γεώργιος"
Αισώπου Μύθοι του Ανδρόνικου Νούκιου: 67. Γυναίκα και άνδρας,"Στον μύθο αυτό πρωταγωνιστεί ένα αντρόγυνο του οποίου οι σχέσεις είναι προβληματικές λόγω της ακατάπαυστης οινοποσίας του άντρα. Η μακάβρια φάρσα της γυναίκας, η οποία τοποθετεί τον μεθυσμένο σύζυγο στο εσωτερικό ενός τάφου, απέχει πολύ από το να φέρει τα προσδοκώμενα αποτελέσματα, κάτι που φανερώνει, σύμφωνα με το επιμύθιο, την ανάγκη της έγκαιρης πρόληψης των κακών έξεων.



67. Γυναίκα και άνδρας



Μια γυναίκα είχε μεθυστήν άνδρα και εβουλήθη να τον σω-
φρονίσει. Και όταν τον είδε κρασισμένον, τον έβαλε μέσα εις το
θέατρον και έκλεισε την θύρα. Και όταν εσυνήρθεν εκ της μέ-
θης, έκρουσεν η γυναίκα την θύρα του θεάτρου. Και τούτος
λέγει: «Τις είσαι;» Και η γυναίκα είπεν ότι: «Φέρνω να φάγοσιν
οι νεκροί.» Και αυτός είπεν: «Μη μου φέρεις να φάγω, αμή μά-
λιστα να πίω, επειδή όταν μου θυμάς φαγί λυπούμαι, αμή διά
να πίω χαίρομαι.» Και εκείνη είπεν: «Ω κακότυχη εγώ, ότι εύ-
καιρα εκοπίασα· επειδή εσύ όχι μόνον ότι δεν επαιδεύθης, αμή
και χειρότερος έγινες.»

Ο μύθος δηλοί ότι δεν πρέπει εις τα κακά να αργούμεν, ότι
πολλές βολές θέλομε να την εβγάλομεν την κακήν συνήθειαν
και δεν ημπορούμεν.","μεθυστήν = μέθυσο, μπεκρή
εβουλήθη = θέλησε, αποφάσισε
κρασισμένον, = μεθυσμένο
θέατρον = νεκροταφείο (εδώ)
έκρουσεν = χτύπησε [κρούω]
Τις = ποιος (ερωτημ. αντων.)
αμή = αλλά (σύνδ.)
θυμάς = θυμίζεις
ότι = επειδή, γιατί (αιτιολ. σύνδ.)
εύ- = άσκοπα, μάταια [επίρρ. εύκαιρα]
επαιδεύθης, = έβαλες μυαλό [παιδεύομαι]
δηλοί = φανερώνει [δηλώ]
βολές = φορές","θέατρον: Έτσι μεταφράζει ο Νούκιος το πολυάνδριον του αρχαίου κειμένου, το οποίο σημαίνει νεκροταφείο (Παράσογλου 1993, 139, υποσημ). Ομολογουμένως πρόκειται για αξιοπερίεργη, αν όχι ανεξήγητη, απόδοση· π.χ. στο Λεξικό του Κριαρά δεν δίνεται, ούτε υπονοείται κάποια σχετική συνάφεια της λέξης θέατρον με αυτή τη σημασία. Σημειωτέον ότι ο Αιτωλός αποδίδει περιφραστικά τη λέξη (βλ. έκδ. Legrand 1896, αρ. 72, στ. 6).

Παραφράζοντας το συγκεκριμένο επιμύθιο, και με μια χιουμοριστική διάθεση, θα μπορούσε κανείς να αναφέρει την πολύ γνωστή σήμερα παροιμία «πρώτα βγαίνει η ψυχή και μετά το χούι [= (κακή) συνήθεια]», η οποία τονίζει την ισχυρότατη επίδραση των (ενοχλητικών) ιδιορρυθμιών του ανθρώπου.",Αισώπου Μύθοι,"Νούκιος Ανδρόνικος, Αιτωλός Γεώργιος"
Αισώπου Μύθοι του Ανδρόνικου Νούκιου: 86. Δίας και Ερμής,"Ο Ερμής αναλαμβάνει, ως απεσταλμένος του Δία, να μοιράσει σε όλους τους τεχνίτες μια συγκεκριμένη ποσότητα ψέματος. Η απουσία του τσαγκάρη αναγκάζει τον Ερμή να του δώσει εκ των υστέρων το περίσσευμα, που είναι αναλογικά πολύ περισσότερο από το μερίδιο των υπολοίπων. Το νόημα του μύθου είναι ότι δεν πρέπει να δείχνουμε απόλυτη εμπιστοσύνη στους τεχνίτες, και ειδικά στους τσαγκάρηδες.



86. Ζευς και Ερμής



Ο Ζευς απέστειλε τον Ερμήν εις την γην να δώσει εις όλους
τους τεχνίτας ένα μέτρον εκ τα ψεύσματα και να μετρήσει πα-
σαενός μίαν ουγκίαν ψεύσματα. Και έδωσεν πάντων των τεχνι-
τών, μόνον ο τσαγκάρης δεν έσωσε να πάρει και ήλθεν ύστερον·
λοιπόν όσο ψεύσμα και αν έμεινε, όλον το εσύναξε και το έδωσε
του τσαγκάρη. Και διά τούτο εσυνέβη ότι όλοι οι τεχνίτες είναι
ψεύστες και πλεότερον οι τσαγκάρηδες.

Ο μύθος έναι προς ψευδολόγους τεχνίτας.","Ζευς = (θεός) Δίας
ψεύσματα = ψέματα
έσωσε = έφτασε, πρόφτασε [σώνω]
εσύναξε = συγκέντρωσε [συνάζω]
πλεότερον = περισσότερο","Εκτός από τα ζώα, που λόγω των συμβολισμών τους έχουν την πρωτοκαθεδρία, στους αισώπειους μύθους πρωταγωνιστούν δευτερευόντως άνθρωποι καθώς και θεοί, συχνά αλληλεπιδρώντας μεταξύ τους. Ο Δίας (Ζευς) και ο Ερμής είναι οι θεοί με τη μεγαλύτερη εμφάνιση είτε μεμονωμένα είτε σε συνδυασμό, όπως στον παρακάτω μύθο.

απέστειλεν τον Ερμήν εις την γην...: Παραδοσιακά, στην αρχαιοελληνική μυθολογία, ο Ερμής είναι ο αγγελιοφόρος των θεών, δηλαδή ο μεσάζοντας μεταξύ των κατοίκων του Ολύμπου και των ανθρώπων, κάτι που εξηγεί το ότι αποτελεί μάλλον την πιο συμπαθητική και ""γήινη"" θεότητα.

μίαν ουγκίαν: Ουγγιά ή ουγκιά (από το λατιν. uncia), μονάδα μέτρησης της μάζας (ή βάρους). Στη ρωμαϊκή περίοδο ισοδυναμούσε με το 1/12 της λίβρας, ενώ η αναλογία της ποίκιλλε ανάλογα με τον τόπο και την εποχή. Σήμερα χρησιμοποιείται διεθνώς για τη μέτρηση της μάζας των μετάλλων.",Αισώπου Μύθοι,"Νούκιος Ανδρόνικος, Αιτωλός Γεώργιος"
Αισώπου Μύθοι του Ανδρόνικου Νούκιου: 106. Άλογο και γάιδαρος,"Η άρνηση ενός (φορτωμένου) αλόγου να κουβαλήσει και λίγο από το φορτίο του εξαντλημένου γαϊδάρου έχει ως αποτέλεσμα τον θάνατο του τελευταίου και τη μεταφορά όλων των πραγμάτων, μαζί με το (γδαρμένο) τομάρι του ψόφιου ζώου, στο άλογο. Σύμφωνα με το επιμύθιο, η ιστορία μάς διδάσκει ότι οι δυνατοί («πλούσιοι») πρέπει να βοηθούν τους αδύναμους («πένητας» [= φτωχούς]), προκειμένου να έχουν ανταπόδοση από τη ζωή.



106. Άλογον και γάιδαρος



Άνθρωπός τις είχεν άλογον και γάιδαρον φορτωμένα. Και εις
τον δρόμον είπεν ο γάιδαρος του αλόγου: «Έπαρε ολίγον εκ το
φόρτωμά μου, αν θέλεις να είμαι ζωντανός.» Όμως το άλογο
δεν ηθέλησε, ο δε γάιδαρος εκ τον πολύν κόπον έπεσε και εξέ-
πνευσε. Και ο αυθέντης τους, όσα και αν εβάσταζεν ο γάιδα-
ρος, όλα τα έβαλεν εις το άλογο, ομοίως έγδαρε και τον γάιδα-
ρον και έβαλε και το δέρμα απάνω εις το άλογο. Και το άλογο
κλαίγοντας έλεγεν: «Ω κακότυχος εγώ, τι μου εσυνέβη τῳ τα-
λαιπώρῳ! Διά να μη θελήσω να πάρω ολίγον εκ το φόρτωμα
του γαϊδάρου, τώρι βαστάζω όλα, και αυτό το δέρμα.»

Ο μύθος δηλοί ότι πρέπει οι μεγάλοι να βοηθούσιν τους μι-
κρούς, αν θέλουσιν να στέκονται εις τον κόσμον καλά, ήγουν οι
πλούσιοι να βοηθούσιν τους πένητας.","τις = κάποιος
Έπαρε = πάρε
αυθέντης = ιδιοκτήτης
ομοίως = επίσης, ακόμη
τώρι = τώρα
δηλοί = φανερώνει [δηλώ]
ήγουν = δηλαδή (σύνδ.)
πένητας. = φτωχούς [ο πένης, γεν. του πένητος]","Είναι ο δεύτερος από τους συνολικά τρεις αισώπειους μύθους που ανθολογούμε και σε ποιητική μετάφραση του Γεώργιου Αιτωλού (βλ. μύθο Αιτωλού, αρ. 124, όπου και σχόλια που εστιάζουν στις συγκλίσεις και αποκλίσεις των δύο δημωδών αποδόσεων του παρόντος μύθου).

άλογον και γάιδαρον: Σε κάποιες εκδοχές του μύθου το γαϊδούρι (αρχ. όνος) αντικαθίσταται από ένα μουλάρι ή μουλάρα (αρχ. ημίονος). Στους συνδέσμους μπορεί να δει κανείς και τις δύο εκδοχές, από τις συλλογές Augustana και Accursiana –η 2η αποτελεί τη βάση των δύο ανθολογούμενων δημωδών μεταφράσεων–, οι οποίες παρουσιάζονται αντικριστά στο πρωτότυπο και σε νεοελληνική απόδοση.",Αισώπου Μύθοι,"Νούκιος Ανδρόνικος, Αιτωλός Γεώργιος"
Αισώπου Μύθοι του Ανδρόνικου Νούκιου: 108. Αλεπού και κυνηγοί,"Μια αλεπού, καταδιωκόμενη από κυνηγούς, ζητά και παίρνει τη βοήθεια ενός ξυλοκόπου, που την κρύβει στο καλύβι του. Ο ξυλοκόπος, ερωτώμενος από τους διώκτες του ζώου αν το είδε, έδωσε μεν αρνητική απάντηση, ωστόσο τους υπέδειξε με το χέρι την κρυψώνα της, κίνηση που δεν έγινε κατανοητή από τους κυνηγούς αλλά και δεν πέρασε απαρατήρητη από την αλεπού. Η αποστομωτική απάντησή της στην επισήμανση του κυνηγού ότι του χρωστά χάρη καυτηριάζει την ασυνέπεια ανάμεσα στους λόγους και τις πράξεις κάποιων ανθρώπων.



108. Αλουπού και κυνηγοί



Αλουπού έφευγεν από κυνηγούς και εις την έρημον είδεν ένα
ξυλοκόπον και τον επαρεκάλει να την κρύψει, και εκείνος της
έδειξεν το καλύβι του· λοιπόν εμπήκε και εκρύπτη εις μίαν γω-
νίαν. Οι δε κυνηγοί έσωσαν και ερώτησαν τον ξυλοκόπον διά
την αλουπού, και αυτός με τον λόγον αρνήθη, ότι δεν την είδε,
και με την χείρα έδειξε τον τόπον όπου ήτον η αλουπού. Και οι
δε κυνηγοί δεν εσκέφτησαν το σημείον της χειρός· λοιπόν εδιέ-
βησαν. Και όταν η αλουπού εβγήκεν, ο ξυλοκόπος έλεγεν ότι:
«Έχε μου χάρην οπού δεν σε ομολόγησα των κυνηγών.» Και η
αλουπού είπεν: «Ήθελα σου έχει χάρην, αν τα καμώματα της
χειρός σου είχες όμοια με τους λόγους.»

Ο μύθος ελέγχει εκείνους οπού άλλα λέγουσιν με τους λόγους
και άλλα κάμνουσι με τα έργα.","έσωσαν = έφτασαν [σώνω]
την χείρα = το χέρι [η χειρ, γεν. της χειρός]
σημείον = σημάδι
ομολόγησα = φανέρωσα, αποκάλυψα
των κυνηγών.» = στους κυνηγούς","Είναι ενδιαφέρον που ο παραδοσιακός συμβολισμός της αλεπούς, δηλαδή η πονηριά και η δολιότητα, αποτυπώνονται στη συμπεριφορά ενός ανθρώπου που μάλιστα δρα, τελικά ανεπιτυχώς, εις βάρος του ζώου αυτού!",Αισώπου Μύθοι,"Νούκιος Ανδρόνικος, Αιτωλός Γεώργιος"
Αισώπου Μύθοι του Ανδρόνικου Νούκιου: 120. Λύκος και γριά,"Ένας λύκος, γυρεύοντας τροφή, καταλήγει σε μια κατοικημένη περιοχή· εκεί ακούει μια γριά να απειλεί ένα παιδάκι που κλαίει ακατάπαυστα ότι θα το δώσει στον λύκο, αν δεν σταματήσει την γκρίνια. Πεπεισμένος για την αλήθεια των λόγων της, ο λύκος καραδοκεί απέξω ώς το βράδυ, όταν και ακούει τη γερόντισσα να μιλάει με γλυκόλογα και να λέει στο παιδί πως θα δείρουν μαζί τον λύκο, που τελικά αποχωρεί απογοητευμένος από την ασυνέπεια των λόγων της γριάς.



120. Λύκος και γραία



Λύκος επείνα και γυρεύοντας τροφήν έτυχε εις ένα τόπον·
και ήκουσε παιδί και έκλαιγε, και μία γραία του έλεγε: «Παύσε,
μη κλαίγεις, ότι τούτην την ώραν σε δίδω του λύκου!» Και ο λύ-
κός, παντέχοντας ότι η γραία έλεγεν αλήθεια, εστάθη πολλήν
ώραν. Και όταν εβράδιασε, πάλιν ήκουσε την γραίαν, οπού εκο-
λάκευε το παιδίον και έλεγε: «Παιδάκι μου, αν έλθει ο λύκος ε-
δώ, να τον πιάσομεν και να τον ραβδίσομεν.» Και ο λύκος, ως
ήκουσε τέτοιο πράγμα, έφυγε. Και έλεγεν: «Εις αύτην την γειτο-
νίαν άλλα λέγουσι και άλλα κάμνουσιν.»

Ο μύθος είναι προς εκείνους οπού άλλα λέγουσι και άλλα κά-
μνουσιν.","επείνα = πεινούσε
γραία = γριά
ότι = γιατί (αιτιολ. σύνδ.)
παντέχοντας = προσδοκώντας, περιμένοντας [(α)παντέχω]
ως = αφού, όταν","Και αυτός ο μύθος ανθολογείται επίσης στην έμμετρη μετάφραση του Γεώργιου Αιτωλού (βλ. μύθο Αιτωλού, αρ. 137, όπου και σχόλια για τις ομοιότητες ή/και διαφορές των δύο μεταφράσεων του παρόντος μύθου).

μία γραία τού έλεγε: Δεν είναι ξεκάθαρο ποια ακριβώς είναι η σχέση της ηλικιωμένης γυναίκας με το παιδί. Θα μπορούσαμε να υποθέσουμε ότι είναι η γιαγιά του ή κάποια τροφός/παραμάνα μεγάλης ηλικίας, η οποία προσέχει/μεγαλώνει το παιδί. Ίσως η δεύτερη εικασία είναι πιθανότερη, αφού σε κάποιες (μεταγενέστερες) ξενόγλωσσες εκδοχές αναφέρεται ρητά ως τροφός (nurse)· σε άλλες, εξάλλου, τη θέση της γριάς παίρνει η νεαρή μητέρα του μικρού παιδιού (βλ. και το πολυμεσικό υλικό).

Το επιμύθιο είναι παρόμοιο με αυτό του προηγούμενου μύθου· πρόκειται για μία από τις σπάνιες περιπτώσεις της μετάφρασης του Νούκιου, η οποία δείχνει ότι διαφορετικές ιστορίες μπορούν να προσαρμοστούν στις ανάγκες του ίδιου διδακτικού στόχου.",Αισώπου Μύθοι,"Νούκιος Ανδρόνικος, Αιτωλός Γεώργιος"
Αισώπου Μύθοι του Ανδρόνικου Νούκιου: 137. Κοράκι και αλεπού,"Στον –ίσως πιο γνωστό απ’ όλους– αισώπειο μύθο που ακολουθεί, η αλεπού καταφέρνει με κενές κολακείες να αποσπάσει ένα κομμάτι τυρί που πέφτει από το στόμα ενός κόρακα ο οποίος στέκεται σε κάποιο δέντρο. Το επιμύθιο προειδοποιεί για τους κινδύνους που κρύβονται πίσω από τις ψεύτικες κολακείες.



137. Κόρακας και αλουπού



Κόρακας είχε εις το στόμα κομμάτι τυρί, και η αλουπού τον
είδε και είπεν ότι: «Πεθυμώ να ακούσω την φωνήν σου.» Και ο
κόρακας άνοιξε το στόμα του να φωνάξει. Λοιπόν το τυρί έπε-
σεν, και η αλουπού το έφαγεν και είπεν ότι: «Εις όλα είσαι, κό-
ραξ, εύμορφος, αμή νουν δεν έχεις.»

Ο μύθος έναι εις εκείνους οπού χαίρονται εις τες κολακείες.","εύμορφος, = όμορφος, ωραίος
αμή = αλλά","Ο συγκεκριμένος είναι ένας από τους πιο ευρέως γνωστούς αισώπειους μύθους – το πολυμεσικό υλικό περιέχει κάποια παραδείγματα της μεγάλης του διάδοσης σε άλλες γραμματείες (και όχι μόνο) . Σ’ αυτή την ιστοριούλα οφείλει προφανώς πολλά ο συμβολισμός της δολιότητας και της πονηριάς στο πρόσωπο της αλεπούς.

Σε κάποιες εκδοχές το τυρί αντικαθίσταται από ένα κομμάτι κρέας. Πάντως, η μετάφραση του Νούκιου παραλείπει (άραγε εσκεμμένα;) την αναφορά στην κλεμμένη τροφή, που διαβάζουμε στο αρχαίο κείμενο: «Κόραξ κρέας αρπάσας επί τινός δένδρου εκάθισεν» (έκδ. Chambry, Παρίσι 1925-1926· πρβλ. το κείμενο της Accursiana στον σύνδεσμο του αποσπάσματος).

πεθυμώ να ακούσω την φωνήν σου: Με αυτή την επιγραμματική φράση αποδίδονται οι διάφορες «κολακείες» της αλεπούς προς τον κόρακα. Στο σημείο αυτό έχουμε μια σύντμηση του μύθου από τον Νούκιο, ο οποίος εξαλείφει τις υπόλοιπες φιλοφρονήσεις. Από την άλλη, θα πρέπει να τονίσουμε ότι ο μεταφραστής δίνει μεγαλύτερη παραστατικότητα, με την εισαγωγή του ευθέος λόγου σε σημεία που υπήρχε πλάγιος λόγος (βλ. σχετικά τον σύνδεσμο του αποσπάσματος).

Οι κόλακες, από τη σειρά «Φλαμανδικές παροιμίες», λάδι σε πανί, περ. 1592, ιδιωτική συλλογή[πηγή: Wikimedia Commons] ""> Pieter Brueghel ο νεότερος, Οι κόλακες, από τη σειρά «Φλαμανδικές παροιμίες», λάδι σε πανί, περ. 1592, ιδιωτική συλλογή[πηγή: Wikimedia Commons] Το διδακτικό απόσταγμα αυτού του μύθου δεν έχει την ίδια σημασία για τον σημερινό άνθρωπο σε σχέση με τους ανθρώπους παλιότερων εποχών (π.χ. αρχαιότητα, Βυζάντιο), στις οποίες κάποιοι σταδιοδρομούσαν επαγγελματικά ως «αυλοκόλακες», δηλαδή εγκωμιαστές ισχυρών και φιλόδοξων ανδρών. Χαρακτηριστικές είναι οι επικριτικές ρήσεις αρχαίων και νεότερων σοφών και συγγραφέων για την κολακεία, καθώς και η αρνητική απεικόνισή της στις εικαστικές τέχνες.",Αισώπου Μύθοι,"Νούκιος Ανδρόνικος, Αιτωλός Γεώργιος"
Αισώπου Μύθοι του Ανδρόνικου Νούκιου: 146. Ψαράδες,"Οι υψηλές προσδοκίες κάποιων ψαράδων διαψεύδονται, όταν διαπιστώνουν ότι τα δίχτυα τους είναι σχεδόν άδεια από ψάρια και πως το βάρος τους οφειλόταν σε μια μεγάλη πέτρα. Την απογοήτευσή τους έρχεται να απαλύνει η επισήμανση του σοφότερου ότι η χαρά και η λύπη διαδέχονται η μία την άλλη, επομένως οι συνετοί άνθρωποι δεν πρέπει να στενοχωρούνται υπερβολικά με τις ατυχίες.



146. Αλιάδες



Αλιάδες έσυραν δίκτυον, και επειδή ήτον βαρύ, έχαιρον ελπί-
ζοντας ότι έκαμαν καλό κυνήγι. Και όταν έσυραν έξω το δί-
κτυον, τα ψάρια εύρον πολλά ολίγα και μέσα εις το δίκτυον ένα
λιθάρι μέγα. Λοιπόν επικράνθησαν πολλά, ουχί μόνον διά την
ολιγότητα των ψαρίων, αμή ότι έσυρναν και το λιθάρι. Και είς
απ’ αυτούς, ο γεροντότερος, είπεν: «Μη πρικαίνεσθε, ω αδελ-
φοί μου, διότι ηξεύρετε ότι της χαράς έναι αδελφή η λύπη· και
επειδή ημείς τόσον εχάρημαν, ότι ανάγκη ήτον και να λυπηθού-
μεν.»

Ο μύθος δηλοί ότι οι φρόνιμοι άνθρωποι δεν λυπούνται πε-
ρισσά εις τες κακοτυχίες.","Αλιάδες = ψαράδες
κυνήγι. = ψάρεμα, ψαριά
εύρον = βρήκαν
πολλά = πολύ (επίρρ.)
αμή = αλλά (σύνδ.)
είς = ένας (αριθμ.)
πρικαίνεσθε, = πικραίνεστε, λυπάστε
εχάρημαν, = χαρήκαμε
δηλοί = φανερώνει
φρόνιμοι = συνετοί, μυαλωμένοι
πε- = υπερβολικά, πάρα πολύ [επίρρ. περισσά]","της χαράς έναι αδελφή η λύπη...: Μολονότι γενικά η μετάφραση ακολουθεί πιστά το πρωτότυπο (βλ. σύνδεσμο), εδώ πρόκειται για κοινή αντίληψη της εποχής του Νούκιου, την αστάθεια και εναλλαγή της τύχης, που συνήθως συμβολίζεται με έναν περιστρεφόμενο τροχό. Η εικονογραφία αυτή, καθώς και παρόμοιες αντιλήψεις, απαντούν πολύ συχνά στη δημώδη γραμματεία· αξιοσημείωτες είναι, λ.χ., οι φραστικές ομοιότητες στη μυθιστορία Καλλίμαχος και Χρυσορρόη: «χαρά και λύπη σύμμεικτα, αλλά και κεκραμένα» (Προοίμιο, στ. 6).",Αισώπου Μύθοι,"Νούκιος Ανδρόνικος, Αιτωλός Γεώργιος"
Αισώπου Μύθοι του Γεώργιου Αιτωλού: 1. Αετός και αλεπού,"Ένας αετός εκμεταλλεύεται τη ""φιλία"" που έχει επισυνάψει με μια αλεπού, η οποία μένει κοντά του, αρπάζοντας και τρώγοντας τα μικρά αλεπουδάκια. Η επίκληση της αλεπούς προς τον θεό για ανταπόδοση έχει αντίκρισμα και έτσι ένα περιστατικό-πάθημα του αετού τής δίνει την ευκαιρία να τον ξεπληρώσει με το ίδιο νόμισμα, κατασπαράσσοντας τα ανήμπορα αετόπουλα. Το επιμύθιο καταλήγει στο συμπέρασμα ότι η συμφορά χτυπά όσους αδικούν τους φίλους τους.



Αρχή των μύθων του Αισώπου
ποιηθέντων ρίμα ομού μετά των επιμυθίων παρά Γεωργίου του εξ Αιτωλίας

1. Αετός και αλεπού






Έκαμεν ένας αετός με αλεπού φιλίαν,
αντάμα να ευρίσκονται, να έχουν συντροφίαν.
Εις ένα δένδρον έκτισεν ο αετός φωλία,
καθώς το έχ’ η τάξη του, έκαμε τα πουλία.

5 Εκεί στην ρίζαν του δενδρού φωλίαν είχε ποίσει
η αλεπού, τα τέκνα της ήθελε τα γεννήσει.
Η αλεπού έναν καιρόν επήγεν να βοσκήσει,
να κυνηγήσει και να φα, ξεφάντωση να ποίσει.
Ο αετός, ως άρπαγος, σαν ηύρεν μοναξίαν,





10 τα αλεπόπουλά ’φαγε κι έκαμεν ατυχίαν.
Τότε πτωχή η αλεπού, ως είδε φαγωμένα
τα τέκνα της, τα έκλαιε πικρά, φαρμακωμένα,
και του θεού δεήθηκεν ανταμοιβήν να ποίσει,
τον άρπαγον τον αετόν να κακοθανατίσει.

15 Μίαν ημέραν το λοιπόν πανήγυρις εγίνη·
ο αετός επήγ’ εκεί και τα πουλί’ αφήνει,
και κρέας με τα κάρβουνα άρπαξε με την βία
κι εις την φωλία πέταξε να φάγουν τα πουλία.
Άνεμος τότε φύσησεν, άναψεν η φωλία,

20 κάτω στα χόρτα έπεσαν όλα του τα πουλία·
και έδραμεν η αλεπού, τα ’φαγεν εμπροστά του,
έκαμεν την εκδίκησιν εμπρός στα μάτιά του.
Επιμύθιον
Ο μύθος λέγει: όσοι ’ναι οπού χαλούν φιλίαν
πολλά κακοπαθαίνουσιν, πέφτουν εις δυστυχίαν.","ρίμα = σε ομοιοκαταληξία
ομού μετά των επιμυθίων = μαζί με τα επιμύθια
αντάμα = μαζί (επίρρ.)
τάξη = συνήθεια
βοσκήσει, = φάει, τραφεί
ξεφάντωση = διασκέδαση
ατυχίαν. = κακή πράξη
δεήθηκεν = παρακάλεσε [δέομαι + γενική]
ανταμοιβήν = ανταπόδοση, αντίποινα
κακοθανατίσει. = να του προκαλέσει άσχημο θάνατο (εδώ μτβ.)
βία = σπουδή, βιασύνη
έδραμεν = έτρεξε [δράμω]","Η φράση αυτή στα χφφ. διαβεβαιώνει ότι η μετάφραση έγινε από τον Γεώργιο τον Αιτωλό, συγγραφέα και άλλων ποιημάτων και γνωστό από ελάχιστες σωζόμενες βιογραφικές πληροφορίες (βλ. Εισαγωγή). Εξάλλου, η προηγούμενη αράδα μάς πληροφορεί για τη χρήση ομοιοκαταληξίας (ρίμα) και την ύπαρξη των (απαραίτητων) επιμύθιων στο τέλος· το αντίστοιχο παρακειμενικό στοιχείο στη μετάφραση του Νούκιου είναι πιο λακωνικό: «Αρχή των μύθων του Αισώπου».

Ο μύθος ανθολογείται και στην πεζή μετάφραση του Νούκιου (βλ. μύθο Νούκιου, αρ. 1). Όπως αναφέρεται στην Eισαγωγή, οι δύο μεταφράσεις βασίζονται, κυρίως, στην ίδια συλλογή (τη λεγόμενη «Πλανούδεια» ή Accursiana), οπότε περιλαμβάνουν πολλούς κοινούς μύθους, αν και το ανθολογούμενο υλικό και η διαδοχή του δεν ταυτίζεται απόλυτα. Πάντως, και οι δύο αρχίζουν με τον ίδιο μύθο, την ψεύτικη φιλία αετού και αλεπούς.

ως άρπαγος: Ο χαρακτηρισμός αυτός του αετού, που επαναλαμβάνεται και λίγο παρακάτω (στ. 14), δεν υπάρχει στη μετάφραση του Νούκιου, επομένως είναι δημιουργική προσθήκη του Αιτωλού(;). Με τη (διπλή) χρήση του τονίζεται η άδικη φύση του αετού και προοικονομείται η (δίκαιη) τιμωρία που θα τον βρει στη συνέχεια (πρβλ. μύθο Νούκιου, αρ. 1).

Χαρακτηριστικό της έμμετρης μετάφρασης είναι η δήλωση κάθε φορά του διδακτικού μηνύματος στο τέλος με τη λέξη Επιμύθιον. Είναι εντυπωσιακό ότι και στους 144 μύθους το επιμύθιο περιορίζεται στο (αυστηρό) καλούπι του δίστιχου, το οποίο είχε ήθη καθιερωθεί με την εισαγωγή της ζευγαρωτής ομοιοκαταληξίας ως μετρική μονάδα της ποίησης (από τον 15ο αι.).

στ. 23-24: Τα επιμύθια των δύο μεταφράσεων, Νούκιου και Αιτωλού, είναι παρόμοια, διαφέρουν όμως στα καθέκαστα: στο πρώτο τονίζεται η θεϊκή παρέμβαση για την τιμωρία όσων αδικούν τους φίλους τους, ενώ το δεύτερο (εδώ) κλείνει με μια αόριστη αναφορά στη δυστυχία που τους βρίσκει. Όμως, θα πρέπει να πούμε ότι και ο Αιτωλός δεν παραβλέπει τον θεϊκό παράγοντα, αφού στους στ. 13-14 η αλεπού προσεύχεται στον θεό να τιμωρήσει τον αετό, εκεί όπου η μετάφραση του Νούκιου αναφέρει απλώς ότι η αλεπού τον καταριέται (πρβλ. μύθο Νούκιου, αρ. 1).",Αισώπου Μύθοι,"Νούκιος Ανδρόνικος, Αιτωλός Γεώργιος"
Αισώπου Μύθοι του Γεώργιου Αιτωλού: 14. Ο μύθος του ρόδιου άνδρα,"Πολύ σύντομος μύθος, στον οποίο ένας άνδρας καλείται να αποδείξει επιτόπου και στην πράξη τις καυχησιολογίες του – υπονοείται ότι δεν ανταποκρίνεται στην πρόκληση. Στο επιμύθιο τονίζεται η κενότητα των λόγων που δεν αποδεικνύονται με πράξεις.



14. Μύθος ανδρός Ροδίου



Στην Ρόδον ένας άνθρωπος είπεν εις καύχησήν του
πως πήδημα επήδησε πολύ διά τιμήν του.
Κι ένας τον αποκρίθηκε κι είπεν: «Εδώ κι η Ρόδο,
άκου το, και το πήδημα. Πήδησ’, αν έχεις μόδο!»




5
Επιμύθιον
Ο μύθος λέγει: εύκαιροι οι λόγοι είναι πάντα
χωρίς τα έργα να φανούν, σοφοί αν το πουν σαράντα.","μόδο!» = τρόπο [ο μόδος, από το ιταλ. modo]
εύκαιροι = άδειοι, μάταιοι","στ. 3-4: Στον συγκεκριμένο μύθο, και ειδικότερα στο σημείο αυτό, οφείλει την τεράστια και διαχρονική δημοτικότητά της, έως και σήμερα, η φράση «Ιδού η Ρόδος, ιδού και το πήδημα», την οποία χρησιμοποιούμε όταν θέλουμε να προκαλέσουμε κάποιον να αποδείξει έμπρακτα αυτό για το οποίο καυχιέται.

σοφοί αν το πουν σαράντα: Προφανής ασυμφωνία με την παράδοση, κατά την οποία οι «σοφοί της αρχαιότητας» ήταν επτά (γι’ αυτό και συνήθως αναφέρονται απλώς ως «Επτά σοφοί»). Παρ’ όλα αυτά, η επιλογή του αριθμού σαράντα δεν είναι τυχαία· πρώτον, εξυπηρετεί τις ανάγκες της ζευγαρωτής ομοιοκαταληξίας (πάντα – σαράντα)· δεύτερον, σε διάφορες παραδόσεις είναι ένας μαγικός, δηλαδή ιερός και συμβολικός αριθμός (βλ. λ.χ. τις σαράντα μέρες που έμεινε ο Χριστός στην έρημο ή την επιμνημόσυνη δέηση προς τιμή των νεκρών που ψάλλεται «στα σαράντα», δηλαδή σαράντα μέρες μετά τον θάνατο) – παρεμπιπτόντως, ιερός είναι και ο αριθμός επτά.",Αισώπου Μύθοι,"Νούκιος Ανδρόνικος, Αιτωλός Γεώργιος"
Αισώπου Μύθοι του Γεώργιου Αιτωλού: 19. Δύο βατράχια,"Τα δύο βατράχια-πρωταγωνιστές του μύθου εγκαταλείπουν την ξεραμένη πλέον λίμνη τους σε αναζήτηση μιας καινούριας ""εστίας"". Όταν το πάθημά τους επαναλαμβάνεται, καταλήγουν, ελλείψει κάποιας άλλης λύσης, σε ένα πηγάδι. Τότε, ο ένας από τους δύο επισημαίνει ότι φοβάται να κατέβει στο πηγάδι, επειδή, αν ξεραθεί και αυτό, θα είναι δύσκολη η έξοδός τους. Ο μύθος μάς διδάσκει ότι οι επιλογές μας πρέπει να ταιριάζουν και να εξυπηρετούν τις εκάστοτε ανάγκες μας.



19. Δύο βαθρακοί



Εις λίμνην δύο βαθρακοί ήσαν κατοικισμένοι,
κι η λίμνη εξηράθηκε και ήταν πικραμένοι.
Εις λίμνην άλλην πήγασι, και πάλε εξηράνθη,
από την ζέστην την πολλήν και κείνη εμαράνθη.

5 Λίμνην αλλού γυρεύασι και πήγαν εις πηγάδι
διά να κατοικήσουσι, να κάθονται ομάδι.
Ο ένας αποκρίθηκε και είπε προς τον άλλον:
«Τώρα εδώ τον κίνδυνον τον έχομεν μεγάλον·
ότι φοβούμαι περισσά την στράταν να κατέβω,

10 ότι, σαν ξηρανθεί κι εδώ, δεν έχω πώς να ξέβω.»
Επιμύθιον
Ο μύθος λέγει: καθεείς πρέπει να λογαριάζει
πράγμα που μεταχερισθεί αν έν’ και ταιριάζει.","βαθρακοί = βάτραχοι
ομάδι. = μαζί (επίρρ.)
ότι = επειδή, γιατί (σύνδ.)
περισσά = υπερβολικά, πάρα πολύ (επίρρ.)
να ξέβω.» = να βγω [ξεβαίνω]",,Αισώπου Μύθοι,"Νούκιος Ανδρόνικος, Αιτωλός Γεώργιος"
Αισώπου Μύθοι του Γεώργιου Αιτωλού: 30. Γιατρός και άρρωστος,"Ο μύθος αφορά τις αποτυχημένες προσπάθειες ενός (ανεπαρκούς κατά τα φαινόμενα) γιατρού να κουράρει τον ασθενή του, ο οποίος εντέλει πεθαίνει. Στις εξηγήσεις του γιατρού, που επιρρίπτει την ευθύνη στον ""αμελή"" ασθενή του, απαντά κάποιος χαρακτηρίζοντάς τον ψεύτη και κλέφτη. Το επιμύθιο υπογραμμίζει την ανάγκη της πραγματικής βοήθειας στις δύσκολες στιγμές και απορρίπτει την επίκληση πλαστών εκ των υστέρων προφάσεων που επιχειρούν «να δικαιολογήσουν τα αδικαιολόγητα».


30. Ιατρός και άρρωστος



Άρρωστον ένας ιατρός είχε να ιατρεύσει,
καθημερνώς τον έβλεπε για να τον θεραπεύσει.
Ο άρρωστος απέθανεν από της αμελείας,
ποσώς δεν ωφελήθηκεν από τας ιατρείας.

5 Ύστερα είπεν ο ιατρός, αφόντις τον εθάψαν,
ότι ο άρρωστος αυτός είχε μεγάλην κάψαν,
και αν δεν έπινε κρασί, κλυστήρια να βάνει,
τον θάνατον εγλίτωνε, δεν ήθελ’ αποθάνει.
Τότε τον αποκρίθηκε και σύντυχέ τον ένας

10 πως έναι ψεύστης ιατρός, είναι και κλέπτης μέγας.
Επιμύθιον
Εις την ανάγκην δίκαιον είναι να βοηθούμεν,
όχ’ ύστερα με ψέματα τους φίλους να γελούμεν.","ποσώς = διόλου, καθόλου (επίρρ.)
αφόντις = από τη στιγμή που
κάψαν, = πυρετό
κλυστήρια = κλύσματα
σύντυχέ τον = του μίλησε [συντυχαίνω]",,Αισώπου Μύθοι,"Νούκιος Ανδρόνικος, Αιτωλός Γεώργιος"
"Αισώπου Μύθοι του Γεώργιου Αιτωλού: 37. Λιοντάρι, αλεπού και γάιδαρος","Ένα λιοντάρι, ένας γάιδαρος και μια αλεπού αποφασίζουν να μοιράσουν τη λεία που κυνήγησαν μαζί. Ο γάιδαρος, κατόπιν εντολής του λιονταριού, αναλαμβάνει τη μοιρασιά, την οποία κάνει ισόποσα, πράξη που εξαγριώνει το λιοντάρι και έχει ως αποτέλεσμα το φάγωμα του γαϊδάρου. Όταν η αλεπού καλείται να κάνει εκ νέου τη μοιρασιά, δίνει το μεγαλύτερο μερίδιο στο λιοντάρι, το οποίο την επαινεί για τις ικανότητές της στο μοίρασμα. Ο μύθος διδάσκει ότι οι συμφορές των άλλων μάς μαθαίνουν να φυλαγόμαστε από πιθανές κακοτοπιές.


37. Λεοντάρι, αλεπού και γάδαρος



Λέων ποτέ και αλεπού και γάδαρος εστήσαν
αντάμα να ευρίσκονται και συντροφίαν ποίσαν.
Επήγαν εις κυνήγιον διά να κυνηγήσουν,
είτι αν εύροσι μαζί τότε να το μερίσουν.



5

Επήγαν, εκυνήγησαν, ήφεραν πάσα πράγμα,
κι εις έναν τόπον έκατσαν διά να φαν αντάμα.
Ο λέων τον γαΐδαρον είπε να τους μοιράσει
του καθενού το μερτικόν, εκείνος να ’ρδινιάσει.
Το μέρος τούτος καθενού ίσια έδωκέ των,





10




αλλά ο λέων θυμωθείς τον γάδαρό ’σκισέ τον.
Την αλεπού ελάλησεν, είπε να τα μοιράσει.
Εκείνη εστοχάστηκε τα πράγματα πώς πάσι:
τον λέοντα πολύ φαγί έδωκε με την γνώση·
είπε τον: «Λίγο μερτικόν εμένα θέλει σώσει.»




15





20
Τότε ο λέων λέγει την: «Πὄμαθες να μοιράζεις
και εύμορφα τα πράγματα να τα λογαριάζεις;»
«Η συμφορά» ’πεκρίθη τον «γαδάρου έμαθέ με
και μοίρασα ως έπρεπεν· το πράγμα δίδαξέ με.»
Επιμύθιον
Η δυστυχία μερικών διδάσκει να μαθαίνουν
τους άλλους να φυλάγονται, αν θέλουν να κερδαίνουν.","ποτέ = κάποτε (επίρρ.)
εστήσαν = συμφώνησαν [στένω ή στήνω]
αντάμα = μαζί (επίρρ.)
είτι = οτιδήποτε (αντων.)
μερίσουν = μοιράσουν
’ρδινιάσει. = τακτοποιήσει, ετοιμάσει [ορδινιάζω]
ελάλησεν, = μίλησε, είπε [λαλώ]
εμένα θέλει σώσει.» = θα μου φτάσει (θέλω + απρμφ. για δήλωση μέλλοντα)","στ. 9-10: Δεν επιλέγεται τυχαία ο γάιδαρος ως το ζώο που κάνει την απερίσκεπτη μοιρασιά και πληρώνει με τη ζωή του γι’ αυτό. Στις λαϊκές αντιλήψεις της εποχής το ζώο αυτό συμβολίζει την απαιδευσία και την αφέλεια, μολονότι το στοιχείο αυτό μπορεί να χρησιμοποιηθεί δημιουργικά και προς την κατεύθυνση της τελικής ανατροπής, όπως, π.χ., συμβαίνει στο υστεροβυζαντινό Συναξάριον του τιμημένου γαδάρου.

Από την άνιση αυτή μοιρασιά που η αλεπού συνειδητά κάνει εις βάρος της και προς όφελος του λιονταριού προέρχεται η πασίγνωστη φράση «μερίδα του λέοντος», η οποία δηλώνει τη μεγαλύτερη μερίδα, το μεγαλύτερο κομμάτι που καρπώνεται κάποιος από ένα σύνολο.",Αισώπου Μύθοι,"Νούκιος Ανδρόνικος, Αιτωλός Γεώργιος"
Αισώπου Μύθοι του Γεώργιου Αιτωλού: 40. Ο μύθος του μυρμηγκιού,"Ένα μυρμήγκι προσπαθεί να ικανοποιήσει τη δίψα του σε μια πηγή, παρασύρεται όμως από τα νερά με κίνδυνο να πνιγεί. Ως «από μηχανής θεός» εμφανίζεται ένα περιστέρι, που πετά στο μυρμήγκι κάποιο κλαδί και τελικά το σώζει. Όταν μετά από καιρό κάποιος κυνηγός πουλιών καραδοκεί να πιάσει το περιστέρι, τότε το μυρμήγκι τον δαγκώνει στο πόδι, αποκαλύπτοντάς τον και δίνοντας τη δυνατότητα στο περιστέρι να απομακρυνθεί. Το επιμύθιο τονίζει την υποχρέωση της ανταπόδοσης της χάρης στους ευεργέτες.


40. Μύθος μυρμηγκίου



Μύρμηξ εδίψησε πολλά και εις πηγήν κατέβη·
να πίει εβουλήθηκε κι εις το νερό εσέβη,
και το νερό τον έσυρε σαν ήτονε το ρεύμα.
Περιστερά τον είδ’ εκεί με λυπημένον βλέμμα,



5

τον μύρμηγκα λυπήθηκε, τον έριξε κλωνάρι,
μήνα καθίσει ο πτωχός, έξω να τόνε πάρει.
Εκάθισεν ο μύρμηγκας κι ευθύς ελευθερώθη,
από το μέγαν κίνδυνον της ώρας ελυτρώθη.
Πουλιολόγος το λοιπόν την στράταν περιπάτει





10




και είδε την περιστεράν και έστησε πλεμάτι.
Να τήνε πιάσει θέλησε τότε την περιστέραν,
αλλά ιδέτε τι έπαθεν εκείνην την ημέραν:
Σαν ήτον με την έννοιαν διά το περιστέρι
κι εβάστα τα καλάμια με το ’να του το χέρι,

15





20
έδραμε τότ’ ο μύρμηγκας, στον πόδα τον δαγκάνει
κι εκείνος ακ τον πόνον του κάτω στην γην τα βάνει.
Τότε και η περιστερά εγρίκησέ το άμα,
επέταξε και έφυγε, σαν έμαθε το πράγμα.
Επιμύθιον
Τους ευεργέτας λέγει μας ο μύθος να ποιούμεν
ανταμοιβάς, και χάριτας πάντα να χρεωστούμεν.","πολλά = πολύ (επίρρ.)
εβουλήθηκε = θέλησε [βούλομαι]
εσέβη, = μπήκε [εισβαίνω]
μήνα = μήπως (και)
Πουλιολόγος = κυνηγός πουλιών
πλεμάτι. = δίχτυ
έδραμε = έτρεξε [δράμω ή τρέχω]
ακ = από (πρόθ., εδώ δηλώνει αιτία)
εγρίκησέ το = το κατάλαβε [γρικώ]
άμα, = αμέσως (επίρρ.)","πουλιολόγος: Ή, στη συνηθέστερη μορφή, πουλολόγος, δηλαδή ο κυνηγός των πουλιών. Πουλολόγος είναι και ο τίτλος ενός ανώνυμου δημώδους ποιήματος του 14ου αι., που θυμίζει ανάλογους τίτλους κειμένων με πρωταγωνιστές ζώα ή φυτά (Πωρικολόγος και Οψαρολόγος). Σύμφωνα με τον τελευταίο εκδότη του ποιήματος Hans Eideneier, οι δύο τύποι έχουν διακριτές σημασίες: πουλολόγος σημαίνει τον κυνηγό πουλιών, ενώ πουλιολόγος τη διήγηση/μύθο για τα πουλιά (βλ. Μεσαιωνικές ιστορίες ζώων..., έκδ. Eideneier, ΠΕΚ, 2016, σ. 163-164).

Το επιμύθιο αυτό μπορεί να θεωρηθεί ως αντιστροφή (ή προέκταση;) του γνωστού γνωμικού «κανείς δεν είναι χειρότερος εχθρός από τον αχάριστο ευεργετηθέντα», το οποίο ανιχνεύεται στις προθέσεις του μύθου με το ελάφι και το αμπέλι (βλ. μύθο Νούκιου, αρ. 60).",Αισώπου Μύθοι,"Νούκιος Ανδρόνικος, Αιτωλός Γεώργιος"
Αισώπου Μύθοι του Γεώργιου Αιτωλού: 47. Ο μύθος του παιδιού κλέφτη,"Κάποιος μαθητής κλέβει στο σχολείο ένα αντικείμενο και το δείχνει στη μητέρα του, όμως αυτή δεν τον επιπλήττει καθόλου. Έτσι, η κλεπτομανία του παιδιού με τον καιρό οξύνεται, με αποτέλεσμα κάποια στιγμή να συλληφθεί στην αγορά και να καταδικαστεί σε απαγχονισμό. Η τελευταία του επιθυμία είναι να μιλήσει στη μητέρα του, και όταν εκείνη πλησιάζει κοντά του, τότε της δαγκώνει το αυτί, πράξη που ξεσηκώνει την αντίδραση του συγκεντρωμένου λαού, στον οποίο ο καταδικασμένος νέος απαντά ότι η ουσιαστική ευθύνη είναι δική της, επειδή ποτέ δεν προσπάθησε να τον διορθώσει. Στο επιμύθιο τονίζεται η αξία της (πρώτης) αγωγής/διαπαιδαγώγησης στη ζωή ενός ανθρώπου.



47. Μύθος κλέπτου παιδίου



Ένα παιδί που σπούδαζεν έκλεψε πινακίδα
και με χαράν στο σπίτι του επήγαινε κι επήδα.
Την μάνα του την έδειξε και κείνη το εχάρη,
ουδέ το καταρίστηκεν, ουδ’ είχε το προπάρει.

5 Τόσον εις το χειρότερον κλέπτης εκαταστάθη
και τόσον τα κατάμαθε τα της κλεψίας πάθη,
ότι και εις την αγοράν επιάστη παρρησίᾳ·
και τότε εθυμήθηκε μητρός την αγνωσία.
Όταν λοιπόν επήγαιναν διά να τον κρεμάσουν





10 και διά έναν άτυχον να παν να τον χαλάσουν,
τους στρατιώτας είπεν τους λίγον να τον βαστάξουν
και την μητέρα του εκεί να πάσι να την κράξουν.
Είπε τους: «Λόγον μυστικόν έχω να πω, ν’ αφήσω,
κρυφά στ’ αφτί την μάνα μου, λόγον να την λαλήσω.»

15 Η μάνα του τότ’ έδραμε τον λόγον να ακούσει,
και όλοι τότε στέκουντον να δουν τι θέλουν πούσι.
Εκείνος με τα δόντια τ’ αφτί της έδραξέ το
και σαν σκυλί το άρπαξε, πάραυτα έκοψέ το.
Όσοι τον είδανε λοιπόν εκατηγόρησάν τον

20 το πως και τότ’ ασέβησεν, όλοι τους ύβρισάν τον.
Εκείνος αποκρίθηκε, λέγει: «Δεν με λυπάσθε;
Αυτή ’ταν που με χάλασεν και σεις με καταράσθε;
Όταν εγώ πρώτα αρχής επήγα κι έδωκά την
την πινακίδα που ’κλεψα και επαρήγγειλά την

25 να μην το πει ποτέ τινός, έπρεπεν να με βρίσει·
αυτή λοιπόν ηθέλησε τοιούτον να με ποίσει.»
Επιμύθιον
Ο μύθος λέγ’: η παίδευσις η πρώτη ’ναι π’ αξίζει.
καθώς το είπ’ ο Αίσωπος κι εις το χαρτί τ’ ορίζει.","εκαταστάθη = έγινε [κατασταίνομαι]
παρρησίᾳ· = ελεύθερα, θαρρετά, φανερά (ως επίρρ.)
χαλάσουν, = θανατώσουν [χαλ(ν)ώ]
βαστάξουν = περιμένουν
κράξουν. = φωνάξουν, καλέσουν
έδραμε = έτρεξε [δράμω ή τρέχω]
έδραξέ το = το άρπαξε [δράσσω]
πάραυτα = αμέσως (επίρρ.)
τινός, = σε κανέναν
τοιούτον = τέτοιον, τέτοιας λογής (δηλαδή κλέφτη)
παίδευσις = τιμωρία(;)","[πηγή: Wikimedia Commons] ""> Αναπαράσταση ρωμαϊκής κηρωμένης πινακίδας με τρεις στύλους, Μυυσείο Reiss-Engelhorn, Mannheim, Γερμανία[πηγή: Wikimedia Commons] πινακίδα: Όργανο γραφής σε ευρεία χρήση από την αρχαιότητα μέχρι και τον Μεσαίωνα (ή και αργότερα ακόμα). Οι πινακίδες φτιάχνονταν κυρίως από ξύλο ή αλλα ανθεκτικότερα υλικά (π.χ. ελεφαντοστό) και η επιφάνεια της γραφής τους ήταν επιστρωμένη με φυσικό κερί, εξού και η ονομασία «κηρωμένη πινακίδα» (λατιν. tabula cera). Η γραφή χαρασσόταν πάνω στη μαλακή επιφάνεια με στύλο (μυτερή γραφίδα) και σβηνόταν με το πλατύ πίσω μέρος του.

διά να τον κρεμάσουν: Προφανής αναχρονισμός, αφού στην αρχαία Ελλάδα δεν εφαρμοζόταν η θανατική ποινή διά απαγχονισμού, ο οποίος γενικεύτηκε ως μια παραδειγματική, δημόσιου χαρακτήρα, τιμωρία τον Μεσαίωνα. Δεν λείπουν οι προσαρμογές μύθων στα δεδομένα της εποχής του Αιτωλού (ή του Νούκιου), με ανάλογες προσθήκες-αναπτύξεις του περιεχομένου.

Το διδακτικό μήνυμα που θέλει να διαβιβάσει ο μύθος θυμίζει τη σημερινή παροιμία «Με όποιον δάσκαλο καθίσεις, τέτοια γράμματα θα μάθεις», δηλωτική της αξίας της αγωγής στη διαμόρφωση ενός χαρακτήρα.",Αισώπου Μύθοι,"Νούκιος Ανδρόνικος, Αιτωλός Γεώργιος"
Αισώπου Μύθοι του Γεώργιου Αιτωλού: 124. Ο μύθος του γαϊδάρου και του αλόγου,"Η άρνηση ενός αλόγου να βοηθήσει τον εξαντλημένο γάιδαρο κουβαλώντας λίγο από το φορτίο του έχει ως αποτέλεσμα τον θάνατο του τελευταίου και τη μεταφορά όλων των πραγμάτων, μαζί με το (γδαρμένο) τομάρι του ψόφιου ζώου, στο άλογο. Σύμφωνα με το επιμύθιο, η ιστορία μάς διδάσκει ότι οι δυνατοί οφείλουν να βοηθούν τους αδύναμους προκειμένου να τους το ανταποδίδει η ζωή.


124. Μύθος γαδάρου και αλόγου



Γάδαρος κι ένα άλογον αντάμα επηγαίναν,
μαζί με τον αφέντη τους οι δύο διαβαίναν.
Την στράταν όπου πήγαινε, σαν ήτον φορτωμένος,
ο γάδαρος εγίνηκε ’κ το βάρος κουρασμένος.



5

Στο άλογον εγύρισεν, είπε: «Βοήθησέ με,
από το βάρος έπαρε, τώρα λυπήθησέ με.»
Το άλογον δεν άκουσεν κι ιδέτε τι παθαίνει:
ο γάδαρος εκεί ψοφά, στον τόπον ανεμένει.
Τότε λοιπόν αφέντης του τα ρούχα έβαλέν τα



10




απάνω εις το άλογον, όλα εφόρτωσέν τα,
και το πετσί του που έγδαρε είχε του το φορτώσει.
Πολλά εκείνο βόιζε, σαν είχε το σηκώσει·
έλεγε: «Με το δίκαιον να τιμωρούμαι πρέπει,
άλλος να σωφρονίζεται, το δίκαιον να βλέπει.»



15

Επιμύθιον
Ο μύθος λέγει: όποτε γίνεται <η> βοήθεια
ακ τους μεγάλους στους μικρούς, περνούσι με προμήθεια.","αντάμα = μαζί (επίρρ.)
’κ = από [πρόθ. εκ ή ακ, εδώ δηλ. αιτία]
βόιζε, = έβγαζε ήχο/φωνή
σαν = μόλις, όταν (σύνδ.)
ακ = από (εδώ δηλ. το ποιητικό αίτιο)
προμήθεια. = πρόνοια, βοήθεια","Ο μύθος αυτός ανθολογείται και από την πρώτη πεζή δημώδη μετάφραση (βλ. μύθο Νούκιου, αρ. 106).

στ. 1-4: Ένα στοιχείο στο οποίο η μετάφραση διαφοροποιείται από την αντίστοιχη (πεζή) του Νούκιου (βλ. προηγούμενο σχόλιο) είναι ότι εδώ παρουσιάζεται φορτωμένος μόνο ο γάιδαρος (στ. 3), κάτι που στην πεζή απόδοση ισχύει και για τα δύο ζώα («Άνθρωπός τις είχεν άλογον και γάιδαρον φορτωμένα»).

γάδαρος κι ένα άλογον: Κάποιες εκδοχές του μύθου αντικαθιστούν το γαϊδούρι (αρχ. όνος) με ένα μουλάρι ή μουλάρα (αρχ. ημίονος). Στους συνδέσμους έχουμε συμπεριλάβει και τις δύο εκδοχές, από τις συλλογές Augustana και Accursiana –η 2η αποτελεί τη βάση των δύο ανθολογούμενων δημωδών μεταφράσεων–, οι οποίες παρουσιάζονται αντικριστά στο πρωτότυπο και σε νεοελληνική απόδοση.

Σε κάποιες εκδοχές του μύθου το άλογο φορτώνεται με το νεκρό σώμα του γαϊδάρου και όχι μόνο με το δέρμα/τομάρι του· στο σημείο αυτό οι δύο νεοελληνικές μεταφράσεις, Νούκιου και Αιτωλού, συμφωνούν απολύτως.",Αισώπου Μύθοι,"Νούκιος Ανδρόνικος, Αιτωλός Γεώργιος"
Αισώπου Μύθοι του Γεώργιου Αιτωλού: 137. Ο μύθος του λύκου,"Ένας πεινασμένος λύκος καταλήγει σε μια κατοικημένη περιοχή, όπου ακούει μια γριά να τον επικαλείται για να πάρει ένα παιδάκι που κλαίει ακατάπαυστα. Πεπεισμένος για την αλήθεια των λόγων της, ο λύκος καραδοκεί έξω από το σπίτι ώς το βράδυ· τότε ακούει τη γερόντισσα να καλοπιάνει το παιδί, λέγοντάς του ότι θα δείρει και θα διώξει τον λύκο, ο οποίος τελικά αποχωρεί απογοητευμένος και περίσσια πεινασμένος. Το επιμύθιο κατακρίνει όσους παίρνουν πίσω τα λόγια και τις υποσχέσεις τους.


137. Μύθος λύκου



Λύκος επεριπάτειε περίσσια πεινασμένος
κι εις ένα τόπον στάθηκε, σαν ήταν λιμασμένος.
Ήκουσε κι έκλαιγε παιδί και γραία που ’χε κράζει:
«Ω λύκε, έπαρ’ το παιδί, γιατί πολλά φωνάζει!»




5 Ο λύκος τον εφάνηκεν αλήθειαν ελάλειε,
και τον θεόν εδέετον, πολλά επαρακάλειε.
Τον εαυτόν του έλεγε: «Τώρα το θέλω φάγει,
και σαν χορτάσω εύμορφα, ύστερα θέλω πάγει.»
Ώραν πολλήν επάντεξε, δεν ήκουσε να κλαίγει,


10 μόνο την γραίαν ήκουσε πάλε οπού ’χε λέγει:
«Αν έλθ’ ο λύκος, τέκνον μου, εδώ στο σπίτι τώρα,
δέρνω τον και διώχνω τον, να πάγει στην κακή ώρα.»
Τότε ο λύκος απ’ εκεί φεύγοντας είχε λέγει:
«Πρέπει μέ τον ταλαίπωρον πασάνας να με κλαίγει,

15 που ’λθα εδώ που λέγουσιν άλλα και κάμνουν άλλα·
στο σπίτι όπου ήλθα ’γώ λεν ψέματα μεγάλα.»
Επιμύθιον
Ο μύθος λέγει πως τινές τους λόγους τους χαλνούσι,
εύκολα τους γυρίζουσι και τους αλησμονούσι.","περίσσια = υπερβολικά, πάρα πολύ (επίρρ.)
λιμασμένος. = πεινασμένος, ταλαίπωρος
γραία = γριά
πολλά = πολύ (επίρρ.)
τον εφάνηκεν αλήθειαν ελάλειε, = του φάνηκε ότι (η γριά) έλεγε την αλήθεια
το θέλω φάγει, = θα το φάω (θέλω + απρμφ. ως μέλλοντας)
επάντεξε, = περίμενε [(α)παντέχω]
πασάνας = καθένας (αντων.)
τινές = κάποιοι (αντων.)
χαλνούσι, = αλλάζουν","Πρόκειται για τον τρίτο και τελευταίο μύθο που ανθολογούμε τόσο στην έμμετρη μετάφραση Αιτωλού όσο και στην πεζή μετάφραση του Νούκιου (βλ. μύθο Νούκιου, αρ. 120).

στ. 1-2: Η πείνα του λύκου, δομικό στοιχείο του αρχαίου κειμένου καθώς και της εκδοχής του Νούκιου (βλ. προηγούμενο σχόλιο), ενισχύεται από τον Αιτωλό με τη χρήση δύο συγγενικών σημασιολογικά λέξεων, οι οποίες προβάλλονται ακόμα περισσότερο μέσω της ζευγαρωτής ομοιοκαταληξίας (πεινασμένος – λιμασμένος).

Σε αντίθεση με τη μετάφραση του Νούκιου, η οποία ακολουθεί πιστότερα το αρχαίο κείμενο, εδώ η απειλή της γριάς προς το παιδί δεν εκφέρεται άμεσα αλλά έμμεσα, με μία επίκληση σε ευθύ λόγο προς τον λύκο. Και τα δύο κείμενα δεν στερούνται παραστατικότητας, ωστόσο η διατύπωση του Αιτωλού είναι πιο ενδιαφέρουσα, αφού θεωρώ ότι επιτείνει στο μυαλό του λύκου την εντύπωση πως η γριά εννοεί αυτό που λέει.

στ. 6-8: Στο σημείο αυτό υπάρχει μια ανάπτυξη της ιστορίας, που ανάλογή της δεν παρατηρείται στο κείμενο του Νούκιου. Η προσευχή προς τον θεό (στ. 6) και ο εσωτερικός μονόλογος του λύκου (στ. 7-8) προσδίδουν αμεσότητα και μια επιπλέον χιουμοριστική διάσταση στον μύθο, αποδεικνύοντας πόσο δημιουργικός διασκευαστής μπορούσε να γίνει ο Αιτωλός.",Αισώπου Μύθοι,"Νούκιος Ανδρόνικος, Αιτωλός Γεώργιος"
Αισώπου Μύθοι του Γεώργιου Αιτωλού: 142. Ο μύθος της ελιάς και του καλαμιού,"Μια ελιά χλευάζει ένα καλάμι για τη (φαινομενική) αδυναμία και ανημποριά του. Όταν οι δεήσεις του καλαμιού εισακούονται και φυσάει πολύ δυνατός αέρας, το υπεροπτικό δέντρο ξεριζώνεται λόγω του βάρους και της ακαμψίας του, ενώ το καλάμι σώζεται χάρη στην ευλυγισία του. Το επιμύθιο τονίζει ότι η σιωπηλή σύνεση των αδύναμων συχνά υπερισχύει της αλαζονείας των δυνατών.


142. Μύθος ελαίας και καλαμίου



Μία ελαία μάλωνε με το καλάμι αντάμα,
το έλεγεν αδύνατον και αχαμνόν ’ναι πράμα·
όταν φυσήσ’ ο άνεμος, κλίνει με ευκολία
και αχαμνόν ευρίσκεται κι έχει αύτην την αιτία.

5 Εκείνο εσιώπαινε, τίποτες δεν ελάλειε,
μόν’ τον θεόν εδέετον, πολλά επαρακάλειε,
διά να ποίσει άνεμον, και τότε να γρικήσει
το τι αξίζει η ελιά κι η εδική της φύση.
Έτσι λοιπόν εγίνηκε άνεμος με την βία

10 και το καλάμι έκλινε και γλίτωσε γιαμία,
και η ελαία που ’τανε μεγάλη τότ’ εχάθη
εξεριζώθη εύκολα κι έπαθε τέτοια πάθη.
Επιμύθιον
Πολλάκις είναι γνωστικοί μικροί που δεν λαλούσι,
παρά κεινούς που είν’ τρανοί και θεν να πολεμούσι.","αντάμα, = μαζί (επίρρ.)
αχαμνόν = αδύναμο, άρρωστο [επίθ. αχαμνός]
ελάλειε, = είπε, μίλησε
γρικήσει = καταλάβει [(α)γρικώ]
με την βία = με σπουδή, βιαστικά
γιαμία, = διαμιάς, αμέσως (επίρρ.)
Πολλάκις = πολλές φορές, συχνά (επίρρ.)
πολεμούσι. = μαλώνουν/φιλονικούν(;)","Σε ορισμένες περιπτώσεις τη θέση της ελιάς παίρνει μια βελανιδιά (αρχ. δρυς). Και τα δύο δέντρα θεωρούνται στην αρχαιότητα ιερά (το πρώτο της Αθηνάς, το δεύτερο του Δία) και ποικιλοτρόπως συμβολικά –ειδικά η ελιά–, ενώ κύριο χαρακτηριστικό τους είναι η ανθεκτικότητα και η μακρά ζωή τους (είναι αιωνόβια δέντρα) – πράγμα που εξηγεί την επιλογή τους για να καταδειχθεί η πτώση ακόμα και των δυνατών. Στους συνδέσμους παρουσιάζονται και οι δύο εκδοχές, σε πρωτότυπο και νεοελληνική απόδοση.",Αισώπου Μύθοι,"Νούκιος Ανδρόνικος, Αιτωλός Γεώργιος"
